# חוק_הכנסת

## פרק י״ב: שדלנים

### סעיף 66

[66.](https://he.wikisource.org/wiki/חוק_הכנסת#סעיף_66)

היתר לשדלן [תיקון: תשס״ח־3, תשע״ו־4]

(א)

לא יפעל שדלן בכנסת אלא בהיתר מאת הוועדה; האמור יחול גם על ישיבת ועדה של הכנסת המתקיימת מחוץ למשכן הכנסת

(ב)

המבקש לפעול כשדלן בכנסת יגיש לוועדה בקשה שבה ייכללו כל אלה:

(1)

פרטיו האישיים, ואם המבקש פועל במסגרת תאגיד – סוג התאגיד, שמו ומספרו;

(2)

שמות הלקוחות שהוא מבקש לייצג בכנסת, באופן קבוע או חד־פעמי, ותחום עיסוקם, וכן שמו ותחומי עיסוקו של כל גוף שנתן לו תשלום או טובת הנאה בקשר לעניין שלמענו השדלן מבקש לפעול בכנסת;

(3)

אם המבקש חבר בגוף בוחר של מפלגה – את שם המפלגה; [בפרק זה](https://he.wikisource.org/wiki/חוק_הכנסת#פרק_יב), ”גוף בוחר“ – גוף הבוחר מועמדים לכנסת או לכהונת ראש הממשלה או שר בממשלה, ושמספר בעלי זכות ההצבעה שבו אינו עולה על חמשת אלפים;

(4)

הצהרת המבקש כי הוא מתחייב לפעול לפי הוראות [פרק זה](https://he.wikisource.org/wiki/חוק_הכנסת#פרק_יב).

(ג)

חל שינוי בפרטים האמורים בסעיף קטן (ב), ימסור על כך השדלן או המבקש לפעול כשדלן בכנסת הודעה בכתב לוועדה מיד לאחר השינוי.

(ד)

על אף האמור בסעיף קטן (א), הגיש אדם בקשה לפעול כשדלן בכנסת, וטרם נענתה בקשתו, רשאי יושב ראש הכנסת לתת לו היתר זמני לפעול כשדלן בכנסת, עד להחלטת הוועדה, ויחולו הוראות [פרק זה](https://he.wikisource.org/wiki/חוק_הכנסת#פרק_יב) בשינויים המחויבים.

(ה)

יושב ראש הכנסת יורה על איסור או הגבלה של כניסה לשטחים מסוימים במשכן הכנסת לשדלנים שניתן להם היתר כניסה לפי [חוק משכן הכנסת, רחבתו ומשמר הכנסת, התשכ״ח–1968](https://he.wikisource.org/wiki/חוק_משכן_הכנסת,_רחבתו_ומשמר_הכנסת "חוק משכן הכנסת, רחבתו ומשמר הכנסת").