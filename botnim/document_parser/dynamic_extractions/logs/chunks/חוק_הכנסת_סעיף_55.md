# חוק_הכנסת

## פרק ט׳: שכר חברי הכנסת

### סעיף 55

[55.](https://he.wikisource.org/wiki/חוק_הכנסת#סעיף_55)

המלצות הועדה הציבורית [תיקון: תשס״ב־2, תשע״ו, תשע״ו־2]

(א)

(1)

הועדה הציבורית תגיש לועדת הכנסת את המלצותיה בדבר שכר ותשלומים אחרים לחברי הכנסת, ורשאית היא להמליץ על דרכי הצמדתם ועדכונם; ההמלצות יונחו על שולחן הכנסת.

(2)

במסגרת סמכותה לפי פסקה (1), רשאית הועדה הציבורית להמליץ כי ישולמו לחברי הכנסת תשלומים אחרים, כמפורט להלן, בהתחשב בתפקידם, במקום מגוריהם, או בכל גורם אחר שתקבע הועדה הציבורית:

(א)

מימון הוצאות הקשורות לפעילות הפרלמנטרית, לרבות באמצעות כוח אדם, שירותי תקשורת, כיסוי הוצאות נסיעה, החזקת רכב, כלכלה, לינה והוצאות מיוחדות הכרוכות במילוי תפקידם, בהתאם לאופי התפקיד;

(ב)

תשלומים לקרן השתלמות ולקופת גמל.

(ב)

המלצות הועדה הציבורית שהונחו על שולחן הכנסת יובאו לדיון בפני ועדת הכנסת בתוך 30 ימים מיום הנחתן; ימי פגרת הכנסת לא יבואו במנין התקופה האמורה.

(ג)

(1)

אימצה ועדת הכנסת את המלצות הועדה הציבורית, יקבלו ההמלצות מעמד של החלטה.

(2)

דחתה ועדת הכנסת את המלצות הועדה הציבורית, יוחזרו ההמלצות לועדה הציבורית לדיון מחדש ולמתן המלצות נוספות לועדת הכנסת.

(ד)

(1)

על המלצותיה הנוספות של הועדה הציבורית יחולו הוראות סעיפים קטנים (א) ו־(ב), ורשאית ועדת הכנסת, לאחר שדנה בהמלצות הנוספות, להחליט כאמור בסעיף קטן (ג) או לקבל כל החלטה אחרת לענין שכר ותשלומים אחרים שישולמו לחברי הכנסת.

(2)

ועדת הכנסת רשאית להחליט כאמור בסעיף קטן (ג)(2) לגבי כל אחת מההמלצות הנוספות של הועדה הציבורית, ורשאית היא לשוב ולהחזירן לועדה הציבורית לשם קבלת המלצות נוספות, ככל שתמצא לנכון.

(ד1)

התבקשה הוועדה הציבורית על ידי ועדת הכנסת להגיש המלצה לפי [פרק זה](https://he.wikisource.org/wiki/חוק_הכנסת#פרק_ט), תגיש את המלצתה כאמור בסעיף קטן (א)(1) בתוך 25 ימי עבודה ממועד הבקשה, והמלצה נוספת כאמור בסעיף קטן (ג)(2) – בתוך 15 ימי עבודה מיום שהוחזרו ההמלצות; לא הגישה הוועדה הציבורית המלצה במועד מהמועדים האמורים, רשאית ועדת הכנסת לקבוע שהבקשה תקבל מעמד של החלטה.

(ה)

המלצות וקביעות שקיבלו מעמד של החלטה לפי סעיף זה יפורסמו ברשומות.

פורסמה [החלטת שכר חברי הכנסת, התשמ״ז–1987](https://he.wikisource.org/wiki/החלטת_שכר_חברי_הכנסת "החלטת שכר חברי הכנסת").

פורסמה [החלטת שכר חברי הכנסת (הענקות ותשלומים), התשס״א–2001](https://he.wikisource.org/wiki/החלטת_שכר_חברי_הכנסת_(הענקות_ותשלומים) "החלטת שכר חברי הכנסת (הענקות ותשלומים)").

פורסמה [החלטת שכר חברי הכנסת (שכר וגמלאות למי שחברותו בכנסת הושעתה), התשס״א–2001](https://he.wikisource.org/wiki/החלטת_שכר_חברי_הכנסת_(שכר_וגמלאות_למי_שחברותו_בכנסת_הושעתה) "החלטת שכר חברי הכנסת (שכר וגמלאות למי שחברותו בכנסת הושעתה)").