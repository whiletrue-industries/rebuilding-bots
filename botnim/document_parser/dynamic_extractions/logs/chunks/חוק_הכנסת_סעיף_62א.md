# חוק_הכנסת

## פרק י׳: סיעות

### סעיף 62א

[62א.](https://he.wikisource.org/wiki/חוק_הכנסת#סעיף_62א)

קביעת ההשתייכות הסיעתית של חבר הכנסת שהחל לכהן אחרי התפלגות סיעה [תיקון: תש״ף]

(א)

החל חבר הכנסת לכהן בכנסת לאחר שהסיעה שבה היו חברים חברי רשימת המועמדים שכללה את שמו התפלגה לפי הוראות [סעיף 59(1) או (3)](https://he.wikisource.org/wiki/חוק_הכנסת#סעיף_59) – אף אם התפלגה קודם לכן או לאחר מכן גם לפי הוראות [סעיף 59(2)](https://he.wikisource.org/wiki/חוק_הכנסת#סעיף_59) – יודיע חבר הכנסת ליושב ראש הכנסת הודעה אחת בלבד, בכתב, בתוך 24 שעות מעת היותו לחבר הכנסת, בדבר הסיעה שאליה הוא מבקש להשתייך, ובלבד שבין חבריה יש מי שנמנה עם רשימת המועמדים האמורה; לא הודיע כאמור יראו את חבר הכנסת כמשתייך לסיעה שבה רוב החברים שנמנו עם רשימת המועמדים שכללה את שמו, ואם היו כמה סיעות שבהן מספר שווה של חברים שנמנו עם רשימת המועמדים, יראו אותו כמשתייך לסיעה שעמה נמנה חבר הכנסת שעמד בראש רשימת המועמדים, ואם חדל לכהן או להימנות עם אותה סיעה – הבא אחריו באותה רשימת מועמדים.

(ב)

החל חבר הכנסת לכהן בכנסת לאחר שהסיעה שבה היו חברים חברי רשימת המועמדים שכללה את שמו התפלגה לפי הוראות [סעיף 59(2)](https://he.wikisource.org/wiki/חוק_הכנסת#סעיף_59), יראו אותו כמשתייך לסיעה המייצגת את המפלגה שהשתייכותו אליה צוינה ברשימת המועמדים המשותפת כאמור [בסעיף 57(ב) לחוק הבחירות לכנסת [נוסח משולב], התשכ״ט–1969](https://he.wikisource.org/wiki/חוק_הבחירות_לכנסת#סעיף_57 "חוק הבחירות לכנסת"), אולם הוא רשאי להודיע ליושב ראש הכנסת, בכתב, בתוך 24 שעות מעת היותו לחבר הכנסת, כי הוא מבקש להשתייך לסיעה אחרת שחבריה נמנו עם רשימת המועמדים שכללה את שמו, ובלבד שהן הסיעה שאליה היה אמור להשתייך והן הסיעה שאליה הוא מבקש להשתייך מסרו ליושב ראש הכנסת, בכתב, את הסכמתן לבקשתו בפרק הזמן האמור.

(ג)

הוראות סעיפים קטנים (א) ו־(ב) יחולו גם על מי שחברותו בכנסת נתחדשה לפי הוראות [סעיף 42ג(ג) לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_42ג "חוק-יסוד: הכנסת"), ועל מי שחזר למלא את משרתו לאחר השעייתו לפי הוראות [סעיף 42ב לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_42ב "חוק-יסוד: הכנסת") הסתיימה, ובתקופה שבה הופסקה או הושעתה חברותו בכנסת, התפלגה סיעתו.

(ד)

לעניין מועד מסירת הודעה, על אף האמור בסעיפים קטנים (א) ו־(ב), הודעה בדבר השייכותו הסיעתית של מי שאמור לבוא, לפי [סעיף 42ג(א) לחוק היסוד](https://he.wikisource.org/wiki/חוק-יסוד:_הכנסת#סעיף_42ג "חוק-יסוד: הכנסת"), תימסר בתוך 24 שעות מהמועד שבו חבר הכנסת המכהן כשר או כסגן שר הודיע על הפסקת חברותו בכנסת כאמור.