# חוק_הכנסת

## פרק י״א: מרכז המחקר והמידע של הכנסת

### סעיף 64

[64.](https://he.wikisource.org/wiki/חוק_הכנסת#סעיף_64)

מסירת מידע [תיקון: תשס״ח־2]

(א)

מרכז המחקר והמידע של הכנסת רשאי לדרוש מגוף מבוקר המנוי [בסעיף 9(1) עד (6) לחוק מבקר המדינה, התשי״ח–1958 [נוסח משולב]](https://he.wikisource.org/wiki/חוק_מבקר_המדינה#סעיף_9 "חוק מבקר המדינה"), מידע, מסמכים ודוחות (בסעיף זה – מידע) שבתחום סמכותו של אותו גוף ושדרושים לכנסת, לוועדות הכנסת, לחברי הכנסת או למוסדות הכנסת, למילוי תפקידם; גוף כאמור ימסור למרכז המחקר והמידע את המידע המלא בלא דיחוי.

(ב)

גוף כאמור בסעיף קטן (א) אינו חייב למסור למרכז המחקר והמידע של הכנסת מידע כמפורט להלן, ואולם אם ניתן להעביר חלק מהמידע או אם ניתן להעבירו בתנאים, יועבר המידע בחלקו או בתנאים:

(1)

מידע שמסירתו עלולה לסכן את ביטחון המדינה או את יחסי החוץ שלה;

(2)

מידע שהכנתו מצריכה הקצאת משאבים בלתי סבירה מצד גוף כאמור;

(3)

מידע מאת גוף כאמור בעל סמכות שפיטה, תביעה או חקירה על פי דין, בעניין תוכנו של הליך משפטי תלוי ועומד;

(4)

מידע בדבר התייעצויות פנימיות, וכן טיוטות מידע.

(ג)

החלטת גוף כאמור בסעיף קטן (א) שלא ניתן למסור למרכז המחקר והמידע של הכנסת מידע כמפורט בסעיף קטן (ב), או שמידע יימסר בחלקו או בתנאים, תימסר בידי השר הממונה על הגוף, ואם הגוף אינו כפוף לשר – בידי ראש הגוף, בכתב ובצירוף נימוקים.

(ד)

לא יימסר מידע לפי סעיף זה אם מסירתו אסורה לפי כל דין.

(ה)

אין בהוראות סעיף זה כדי לפגוע בחובת מסירת מידע לכנסת ולוועדותיה לפי [חוק־יסוד: הכנסת](https://he.wikisource.org/wiki/חוק-יסוד:_הכנסת "חוק-יסוד: הכנסת") ולפי [חוק־יסוד: הממשלה](https://he.wikisource.org/wiki/חוק-יסוד:_הממשלה "חוק-יסוד: הממשלה").

[תיקון: תשס״ח־3]