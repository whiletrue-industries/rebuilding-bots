# חוק_הכנסת

## פרק ד׳1: הפסקת חברות של חבר הכנסת שהתקיים בו האמור בסעיף 7א(א)(2) או (3) לחוק־יסוד: הכנסת

### סעיף 8א

[8א.](https://he.wikisource.org/wiki/חוק_הכנסת#סעיף_8א)

הפסקת חברות של חבר הכנסת שהתקיים בו האמור [בסעיף 7א(א)(2) או (3) לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_7א "חוק-יסוד: הכנסת") [תיקון: תשע״ו־6]

(א)

בקשה לפי [סעיף 42א(ג) לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_42א "חוק-יסוד: הכנסת"), תוגש ליושב ראש הכנסת בכתב, בצירוף נימוקים והחומר שעליו היא מתבססת, והוא יעבירנה לוועדת הכנסת.

(ב)

החליטה ועדת הכנסת שלא להציע להפסיק את חברותו של חבר הכנסת, תהיה החלטתה סופית.

(ג)

ועדת הכנסת לא תציע והכנסת לא תחליט להפסיק את חברותו של חבר הכנסת, אלא לאחר שניתנה לאותו חבר הכנסת, ליועץ המשפטי לכנסת וליועץ המשפטי לממשלה הזדמנות להשמיע את דברם; חבר הכנסת רשאי להיות מיוצג בוועדה על ידי עורך דין.

(ד)

ועדת הכנסת לא תדון בהפסקת חברות של חבר הכנסת ולא תחליט על כך, אלא אם כן הודיעו לחבר הכנסת ולחברי הוועדה על קיום הדיון וההצבעה לפחות עשרה ימים מראש; הכנסת לא תדון כאמור אלא אם כן הודיע יושב ראש הכנסת לחברי הכנסת על קיום הדיון וההצבעה לפחות עשרה ימים מראש.

(ה)

הדיון בוועדת הכנסת יתקיים בתוך שלושה שבועות מהיום שהבקשה הגיעה לידיה, במועד שיקבע יושב ראש הוועדה; הדיון בכנסת יתקיים בתוך שלושה שבועות מיום החלטת ועדת הכנסת, במועד שיקבע יושב ראש הכנסת.

(ו)

על סדרי הדיון בוועדת הכנסת יחולו הוראות [תקנון הכנסת](https://he.wikisource.org/wiki/תקנון_הכנסת "תקנון הכנסת") בעניין קביעת חסינות או נטילת זכות מחבר הכנסת.

(ז)

ערעור לבית המשפט העליון כאמור [בסעיף 42א(ג)(4) לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_42א "חוק-יסוד: הכנסת"), יוגש בתוך יומיים מיום החלטת הכנסת, ויחולו הוראות [סעיף 64(ב1) לחוק הבחירות לכנסת [נוסח משולב], התשכ״ט–1969](https://he.wikisource.org/wiki/חוק_הבחירות_לכנסת#סעיף_64 "חוק הבחירות לכנסת").

(ח)

לעניין [סעיף 42א(ג)(5) לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_42א "חוק-יסוד: הכנסת"), תקופת הבחירות תסתיים ביום כינוס הכנסת כאמור [בסעיף 12 לחוק היסוד](https://he.wikisource.org/wiki/חוק-יסוד:_הכנסת#סעיף_12 "חוק-יסוד: הכנסת") ותחל באחד מאלה, לפי העניין:

(1)

היום ה־180 שלפני יום הבחירות לכנסת לפי [סעיף 9 לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_9 "חוק-יסוד: הכנסת");

(2)

בבחירות המתקיימות על פי חוק התפזרות הכנסת, כאמור [בסעיף 34 לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_34 "חוק-יסוד: הכנסת") – היום שבו התקבל החוק בכנסת;

(3)

בבחירות מוקדמות המתקיימות לפי הוראות [סעיפים 11(ב)](https://he.wikisource.org/wiki/חוק-יסוד:_הממשלה#סעיף_11 "חוק-יסוד: הממשלה") [או 29(ו) לחוק־יסוד: הממשלה](https://he.wikisource.org/wiki/חוק-יסוד:_הממשלה#סעיף_29 "חוק-יסוד: הממשלה"), או לפי הוראות [סעיף 36א לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_36א "חוק-יסוד: הכנסת") – היום שבו נוצרה העילה לקיום הבחירות המוקדמות.

[תיקון: תש״ס־4]