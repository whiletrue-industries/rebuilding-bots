# תקנון_הכנסת

## חלק ו׳: מצב חירום

### פרק ראשון: הכרזת מצב חירום

#### סעיף 69

[69.](https://he.wikisource.org/wiki/תקנון_הכנסת#s_yp_69)

הכרזת מצב חירום לפי [סעיף 38 לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_38 "חוק-יסוד: הממשלה") [תיקון: תשע״א־4, תשע״א־5]

(א)

החלטת הכנסת להכריז על מצב חירום, לא תתקבל אלא לפי המלצה של הוועדה המשותפת.

(ב)

הציעו הממשלה או שלושים חברי הכנסת שהכנסת תכריז על מצב חירום, לפי [סעיף 38(א) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_38 "חוק-יסוד: הממשלה"), או שהכנסת תחזור ותכריז על מצב חירום, לפי [סעיף 38(ב) לחוק היסוד](https://he.wikisource.org/wiki/חוק-יסוד:_הממשלה#s_yp_38 "חוק-יסוד: הממשלה"),
יעבירו את הצעתם אל יושב ראש הכנסת ואל הוועדה המשותפת; הצעה בעניין הכרזה
חוזרת על מצב חירום תועבר לא יאוחר משישים ימים לפני תום מצב החירום.

(ג)

הוועדה
המשותפת תבחן את הצורך להכריז על מצב חירום, ואם הוצע לחזור ולהכריז על מצב
חירום, תבחן גם את התקנות לשעת חירום שהותקנו מכוח ההכרזה האחרונה על מצב
חירום ואת החקיקה שתוקפה מותנה בקיומו של מצב חירום.

(ד)

הוועדה
המשותפת תביא את המלצתה לאישור הכנסת, ואם ההמלצה היא בעניין הכרזה חוזרת,
תביאה לאישור הכנסת לא יאוחר מ־14 ימים לפני תום מצב החירום.

(ה)

היתה ההצעה להכרזה על מצב חירום יוזמה של שלושים חברי הכנסת, תאפשר הוועדה המשותפת לנציג המציעים לנמק את ההצעה לפניה.

(ו)

תקופת תוקפה של הכרזה על מצב חירום לפי סעיף זה, לא תעלה על שנה מיום ההכרזה.

(ז)

כל עוד לא נבחרו חברי ועדות הכנסת לאחר הבחירות, יהיו סמכויות הוועדה המשותפת לפי [חלק זה](https://he.wikisource.org/wiki/תקנון_הכנסת#hlq_w) נתונות לוועדה הזמנית לענייני חוץ וביטחון שהקימה הוועדה המסדרת לפי [סעיף 2א(ה) לחוק הכנסת](https://he.wikisource.org/wiki/חוק_הכנסת#סעיף_2א "חוק הכנסת");
ואולם, על אף הוראות סעיף קטן (ו), תקופת תוקפה של הכרזה על מצב חירום לפי
הצעת הוועדה הזמנית לא תעלה על ארבעה חודשים מיום ההכרזה.