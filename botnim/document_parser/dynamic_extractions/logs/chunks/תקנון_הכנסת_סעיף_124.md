# תקנון_הכנסת

## חלק ח׳: ועדות הכנסת

### פרק שביעי: מוזמנים לישיבות הוועדות ומסירת מידע לוועדות

#### סעיף 124

[124.](https://he.wikisource.org/wiki/תקנון_הכנסת#s_yp_124)

סייגים לזימון ולמסירת מידע [תיקון: תשע״ב־3]

(א)

עובד, נושא משרה או ממלא תפקיד שנדרש למסור מידע לוועדה לפי [סעיף 123](https://he.wikisource.org/wiki/תקנון_הכנסת#s_yp_123) ימסור אותו במלואו, אלא אם כן חלים על המידע הסייגים הקבועים [בסעיף 21(ב) לחוק־יסוד: הכנסת](https://he.wikisource.org/wiki/חוק-יסוד:_הכנסת#s_yp_21 "חוק-יסוד: הכנסת") או [בסעיף 42(א) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_42 "חוק-יסוד: הממשלה");
ואולם חלים סייגים כאמור וניתן להעביר את המידע המבוקש תוך השמטת החלקים
שחלים עליהם הסייגים, או להעבירו בתנאים, יועבר המידע בחלקו או בתנאים,
ובכלל זה שישיבת הוועדה לא תהיה פומבית, שפרוטוקול הישיבה יהיה חסוי או
שהמידע יימסר רק ליושב ראש הוועדה.

(ב)

הודעה
שלפיה לא ניתן למסור לוועדה מידע כמפורט בסעיף קטן (א), או שניתן למסור
מידע בחלקו או בתנאים, תימסר, בצירוף נימוקים ובלי לחשוף מידע כאמור, בידי
השר או ראש הגוף כאמור [בסעיף 123(ה)](https://he.wikisource.org/wiki/תקנון_הכנסת#s_yp_123) ליושב ראש הוועדה, ולבקשת מוסר ההודעה היא תהיה חסויה.