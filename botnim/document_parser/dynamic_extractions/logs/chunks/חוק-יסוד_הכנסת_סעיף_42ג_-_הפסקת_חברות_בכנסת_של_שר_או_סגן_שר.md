# חוק-יסוד_הכנסת

## חוק-יסוד: הכנסת

### סעיף 42ג - הפסקת חברות בכנסת של שר או סגן שר

[42ג.](https://he.wikisource.org/wiki/חוק-יסוד:_הכנסת#s_yp_42g)

הפסקת חברות בכנסת של שר או סגן שר [תיקון: תשע״ה, תש״ף־2, תשפ״א, תשפ״ג]

(א)

חבר הכנסת המכהן כשר או כסגן שר רשאי להפסיק את חברותו בכנסת לפי הוראות סעיף זה; הפסקת חברות כאמור תהיה בהודעה בכתב ליושב ראש הכנסת, בצירוף הסכמתו בכתב של יושב ראש סיעתו של חבר הכנסת, ויחולו עליה הוראות [סעיף 40](https://he.wikisource.org/wiki/חוק-יסוד:_הכנסת#s_yp_40); הוראות סעיף זה לא יחולו על חבר הכנסת המכהן כראש הממשלה, ממלא מקומו, ראש הממשלה החלופי או ראש הממשלה בפועל.

(א1)

על אף האמור בסעיף קטן (א), חבר הכנסת המכהן כשר או כסגן שר אינו רשאי להפסיק את חברותו בכנסת לפי סעיף זה בתקופה שמתחילת כהונתה של כנסת חדשה ועד לכינון ממשלה לפי [סעיף 13](https://he.wikisource.org/wiki/חוק-יסוד:_הממשלה#s_yp_13 "חוק-יסוד: הממשלה") [או 13א(ה) לחוק־יסוד: הממשלה](https://he.wikisource.org/wiki/חוק-יסוד:_הממשלה#סעיף_13א "חוק-יסוד: הממשלה"), ומהיום ה־90 שלפני יום הבחירות לכנסת לפי [סעיף 9](https://he.wikisource.org/wiki/חוק-יסוד:_הכנסת#s_yp_9) או מיום היווצרות עילה לקיום בחירות לפי [סעיף 34](https://he.wikisource.org/wiki/חוק-יסוד:_הכנסת#s_yp_34) [או 36א](https://he.wikisource.org/wiki/חוק-יסוד:_הכנסת#s_yp_36_) או לפי [סעיף 11(ב)](https://he.wikisource.org/wiki/חוק-יסוד:_הממשלה#s_yp_11 "חוק-יסוד: הממשלה") [או 29(ו) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_29 "חוק-יסוד: הממשלה"), לפי העניין.

(ב)

חבר הכנסת שמסר הודעה כאמור בסעיף קטן (א), חברותו בכנסת נפסקת כעבור 48 שעות לאחר שההודעה הגיעה לידי יושב ראש הכנסת, זולת אם חזר בו מהודעתו קודם לכן בהודעה בכתב ליושב ראש הכנסת; הסתיימה התקופה האמורה ביום מנוחה, יידחה סיומה ליום שלאחר מכן שאינו יום מנוחה, והכול כפי שייקבע בחוק.

(ג)

נפסקה חברותו בכנסת של שר או סגן שר לפי הוראות סעיף זה, תתחדש חברותו בכנסת שאליה נבחר בהתקיים אחד מאלה, והוא לא יידרש לשוב ולהצהיר אמונים לפי [סעיף 15](https://he.wikisource.org/wiki/חוק-יסוד:_הכנסת#s_yp_15):

(1)

הוא חדל לכהן כשר או כסגן שר;

(2)

הוא היה לראש הממשלה או לראש הממשלה החלופי;

(3)

הוא נקבע לכהן כראש הממשלה בפועל;

(4)

הוא היה לממלא מקום ראש הממשלה.

(ד)

(1)

הוראות אלה יחולו לעניין מספר חברי הכנסת המרבי באותה סיעה שרשאים להפסיק את חברותם בכנסת לפי סעיף זה:

(א)

מנתה הסיעה בין חבר כנסת אחד לשלושה חברי הכנסת – רשאים להפסיק את חברותם מחצית מחברי הסיעה; תוצאת חישוב כאמור שאינה מספר שלם תעוגל למספר השלם הגבוה הקרוב;

(א1)

מנתה הסיעה בין ארבעה לשישה חברי הכנסת – רשאים להפסיק את חברותם שלושה חברי הכנסת;

(ב)

מנתה הסיעה בין שבעה לתשעה חברי הכנסת – רשאים להפסיק את חברותם ארבעה חברי הכנסת;

(ג)

מנתה הסיעה בין עשרה לשבעה עשר חברי הכנסת – רשאים להפסיק את חברותם חמישה חברי הכנסת;

(ד)

מנתה הסיעה שמונה עשר חברי הכנסת לפחות – רשאים להפסיק את חברותם שליש מחברי הסיעה; תוצאת חישוב כאמור שאינה מספר שלם תעוגל למספר השלם הגבוה הקרוב.

(2)

אין בשינוי מספר חברי סיעה, ובכלל זה בשל התפלגות או מיזוג עם סיעה אחרת, כדי להשפיע על הפסקת החברות בכנסת של חבר הכנסת שנעשתה לפני שינוי כאמור.

(ה)

נפסקה חברותו בכנסת של חבר הכנסת לפי סעיף זה והתחדשה חברותו בכנסת משום שחדל לכהן כשר או שחדל לכהן כסגן שר שלא בנסיבות המנויות [בסעיף 26(2) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_26 "חוק-יסוד: הממשלה"), לא תיפסק שוב חברותו בכנסת לפי הוראות סעיף זה בתקופת כהונתה של אותה הכנסת.

(ו)

(1)

על אף האמור בסעיף קטן (ג), שר או סגן שר שהפסיק את חברותו בכנסת לפי סעיף זה וחבר הכנסת שהוא שר או סגן שר החברים באותה סיעה רשאים להודיע ליושב ראש הכנסת בהודעה משותפת בכתב, בצירוף הסכמתו בכתב של יושב ראש סיעתם, על חידוש חברותו בכנסת של השר או סגן השר שחברותו נפסקה ועל הפסקת חברותו של חבר הכנסת האחר באותו מועד (בחוק־יסוד זה – הודעת החלפה).

(2)

על חידוש החברות והפסקת החברות בכנסת בהתאם להודעת החלפה יחולו הוראות סעיף קטן (ב), בשינויים המחויבים, אולם חזרה מהודעת ההחלפה תהיה רק בהודעה משותפת בכתב של מגישי הודעת ההחלפה ליושב ראש הכנסת.

(3)

לא ימסור חבר הכנסת שחברותו בכנסת נתחדשה לפי פסקה (1) הודעת החלפה נוספת בתקופת כהונתה של אותה הכנסת.

(ז)

שר או סגן שר שהפסיק את חברותו בכנסת לפי סעיף זה והגיש כתב התפטרות לפי [סעיף 22(א)](https://he.wikisource.org/wiki/חוק-יסוד:_הממשלה#s_yp_22 "חוק-יסוד: הממשלה") [או 26(1) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_26 "חוק-יסוד: הממשלה"), או שנמסר לידיו כתב העברה מכהונה לפי [סעיף 22(ב)](https://he.wikisource.org/wiki/חוק-יסוד:_הממשלה#s_yp_22 "חוק-יסוד: הממשלה"), [26(3)](https://he.wikisource.org/wiki/חוק-יסוד:_הממשלה#s_yp_26 "חוק-יסוד: הממשלה"), [43ד(ב)](https://he.wikisource.org/wiki/חוק-יסוד:_הממשלה#סעיף_43ד "חוק-יסוד: הממשלה") [או 43ה(ב) לחוק־יסוד: הממשלה](https://he.wikisource.org/wiki/חוק-יסוד:_הממשלה#סעיף_43ה "חוק-יסוד: הממשלה"), לפי העניין, רשאי להודיע ליושב ראש הכנסת בסמוך לאחר מועד ההגשה או המסירה כאמור כי לא תתחדש חברותו בכנסת, ויראו אותו כמי שהתפטר מהכנסת במועד הפסקת כהונתו בממשלה; על הודעה ליושב ראש הכנסת כאמור בסעיף קטן זה יחולו הוראות [סעיף 40](https://he.wikisource.org/wiki/חוק-יסוד:_הכנסת#s_yp_40), בשינויים המחויבים.