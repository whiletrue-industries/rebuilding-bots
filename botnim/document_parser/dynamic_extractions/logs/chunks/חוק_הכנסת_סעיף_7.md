# חוק_הכנסת

## פרק ד׳: השעיה והעברה מכהונה של יושב ראש הכנסת או של סגן מסגניו

### סעיף 7

[7.](https://he.wikisource.org/wiki/חוק_הכנסת#סעיף_7)

השעיה וסייגים לכהונה של יושב ראש הכנסת או של סגן מסגניו – מחמת עבירה [תיקון: תשנ״ט, תשס״ה־2, תשע״א־2]

(א)

(1)

הכנסת רשאית, בהחלטה ברוב חבריה, להשעות מכהונתו את יושב ראש הכנסת או סגן ליושב ראש הכנסת, לתקופה שתקבע, או לקבוע סייגים לכהונתו, אם מסר היועץ המשפטי לממשלה עותק של כתב אישום נגדו כאמור [בסעיף 4(א) לחוק חסינות חברי הכנסת זכויותיהם וחובותיהם, התשי״א–1951](https://he.wikisource.org/wiki/חוק_חסינות_חברי_הכנסת_זכויותיהם_וחובותיהם#סעיף_4 "חוק חסינות חברי הכנסת זכויותיהם וחובותיהם") או אם מתקיימים נגדו הליכים פליליים, וזאת בין אם קבעה הכנסת כי תהיה לו חסינות בפני דין פלילי כאמור [בסעיפים 4](https://he.wikisource.org/wiki/חוק_חסינות_חברי_הכנסת_זכויותיהם_וחובותיהם#סעיף_4 "חוק חסינות חברי הכנסת זכויותיהם וחובותיהם") [ו־13 לחוק האמור](https://he.wikisource.org/wiki/חוק_חסינות_חברי_הכנסת_זכויותיהם_וחובותיהם#סעיף_13 "חוק חסינות חברי הכנסת זכויותיהם וחובותיהם") ובין אם לאו; הוראות סעיף קטן זה באות להוסיף על הוראות [סעיף 42ב לחוק־יסוד: הכנסת](https://he.wikisource.org/wiki/חוק-יסוד:_הכנסת#סעיף_42ב "חוק-יסוד: הכנסת").

(2)

לענין סעיף זה, ”הליכים פליליים“ – החל בהגשת כתב אישום, למעט בעבירות האלה:

(א)

עבירת תעבורה כהגדרתה [בסעיף 1 לפקודת התעבורה](https://he.wikisource.org/wiki/פקודת_התעבורה#סעיף_1 "פקודת התעבורה"), למעט עבירה לפי [סעיף 64א לפקודה](https://he.wikisource.org/wiki/פקודת_התעבורה#סעיף_64א "פקודת התעבורה");

(ב)

עבירה שנקבעה כעבירת קנס לפי כל חיקוק, שתובע לא הגיש בשלה כתב אישום;

(ג)

עבירה שנקבעה כעבירה מנהלית לפי כל חיקוק, שתובע לא הגיש בשלה כתב אישום.

(ב)

(בוטל).

(ג)

הכנסת לא תשעה מכהונתו את יושב ראש הכנסת או סגן ליושב ראש הכנסת ולא תקבע סייגים לכהונתו, אלא לפי הצעת ועדת הכנסת שהתקבלה ברוב חבריה.

(ד)

ועדת הכנסת לא תציע להשעות מכהונתו את יושב ראש הכנסת או סגן ליושב ראש הכנסת, או לקבוע סייגים לכהונתו, והכנסת לא תחליט לעשות כן, אלא לאחר שניתנה לו הזדמנות להשמיע את דברו.

(ה)

ההצבעה בועדת הכנסת ובכנסת תהיה גלויה.

(ו)

הליכי הדיון בועדת הכנסת ובכנסת ייקבעו [בתקנון הכנסת](https://he.wikisource.org/wiki/תקנון_הכנסת "תקנון הכנסת").