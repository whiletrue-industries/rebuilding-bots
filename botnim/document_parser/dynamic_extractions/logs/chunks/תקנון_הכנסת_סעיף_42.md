# תקנון_הכנסת

## חלק ג׳: עבודת הכנסת

### פרק שישי: התנהגות במליאת הכנסת

#### סעיף 42

[42.](https://he.wikisource.org/wiki/תקנון_הכנסת#s_yp_42)

קריאה לסדר והוצאה מישיבה [תיקון: תש״ע־5, תשע״ב־3, תשע״ז־3]

(א)

סבר יושב ראש הישיבה כי חבר הכנסת התנהג במליאת הכנסת בניגוד להוראות [סעיף 41](https://he.wikisource.org/wiki/תקנון_הכנסת#s_yp_41),
יקרא לו לסדר; נקרא חבר הכנסת לסדר בעת שנאם, יורה לו היושב ראש לרדת
מהדוכן או לחזור למקומו, ורשאי היושב ראש להפסיק את רישום דבריו בפרוטוקול
ולכבות את המיקרופון שבו הוא מדבר.

(ב)

(1)

נקרא חבר הכנסת לסדר שלוש פעמים בישיבה אחת של הכנסת, רשאי יושב ראש
הישיבה לשלול ממנו את רשות הדיבור באותה ישיבה, או להוציאו מהישיבה, ואם
היה צורך בכך – להורות על הוצאתו.

(2)

הפר חבר
הכנסת את הסדר הפרה חמורה, רשאי יושב ראש הישיבה להוציאו מהישיבה לאלתר,
ואם היה צורך בכך – להורות על הוצאתו; לעניין זה, יראו כהפרה חמורה התנהגות
בניגוד להוראות [סעיף 41(ה)](https://he.wikisource.org/wiki/תקנון_הכנסת#s_yp_41), וכן – בדיון שבו נשא דברים מי שאינו חבר הכנסת, שר או סגן שר כאמור [בסעיף 22](https://he.wikisource.org/wiki/תקנון_הכנסת#s_yp_22) – גם בניגוד לשאר הוראות [סעיף 41](https://he.wikisource.org/wiki/תקנון_הכנסת#s_yp_41).

(3)

הוצא חבר הכנסת מישיבת הכנסת כאמור בסעיף קטן זה, רשאי הוא להיכנס לאותה ישיבה אם הרשה זאת יושב ראש הישיבה או לצורך הצבעה בלבד.

(ג)

הוצא חבר
הכנסת מישיבת הכנסת וחזר בלא רשות יושב ראש הישיבה ושלא לצורך הצבעה בלבד,
או שנכנס למליאת הכנסת בניגוד להחלטת ועדת האתיקה וסירב לעזבה, רשאי היושב
ראש להורות על הוצאתו.