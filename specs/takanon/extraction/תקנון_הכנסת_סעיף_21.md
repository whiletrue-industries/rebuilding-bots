# תקנון_הכנסת

## חלק ג׳: עבודת הכנסת

### פרק ראשון: ישיבות

#### סעיף 21

[21.](https://he.wikisource.org/wiki/%D7%AA%D7%A7%D7%A0%D7%95%D7%9F_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_21)

כינוס הכנסת בתקופת הפגרה [תיקון: תש״ע־3, תשע״ד, תשע״ו־2]

(א)

25 חברי הכנסת הדורשים לכנס את הכנסת בתקופת הפגרה, בהתאם [לסעיף 9(ב) לחוק הכנסת](https://he.wikisource.org/wiki/%D7%97%D7%95%D7%A7_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_9 "חוק הכנסת"), רשאים לפרט בדרישתם נושא אחד או שני נושאים; יושב ראש הכנסת יעמיד את הנושאים על סדר יומה של הישיבה, כהצעות לסדר היום; אין באמור כדי למנוע מיושב ראש הכנסת להעמיד על סדר יומה של אותה ישיבה נושא אחד או שני נושאים נוספים, לפי דרישתם של 25 חברי כנסת אחרים.

(ב)

דרשו 25 חברי הכנסת לכנס את הכנסת כאמור בסעיף קטן (א), אין הם יכולים לבקש להוסיף נושאים לאותה ישיבה של הכנסת, ואולם רשאי יושב ראש הכנסת, לפי בקשתם, לשנות נושא שפירטו בדרישתם, ובלבד שביקשו זאת לפחות 36 שעות לפני פתיחת הישיבה; הכנסת לא תדון בנושא שלא פורט בדרישתם של 25 חברי הכנסת.

(ג)

בישיבה של הכנסת לפי סעיף זה, רשאים לנמק שני חברי כנסת בלבד כל הצעה לסדר היום, במסגרת זמן שלא תעלה על 10 דקות לכל אחד מהם.

(ד)

(בוטל).

(ה)

דרישת הממשלה לכינוס הכנסת בתקופת הפגרה, בהתאם [לסעיף 9(ב) לחוק הכנסת](https://he.wikisource.org/wiki/%D7%97%D7%95%D7%A7_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_9 "חוק הכנסת"), תימסר בהודעה בכתב של מזכיר הממשלה למזכיר הכנסת.