# חוק_הפרשנות

## פרק ב׳: פירוש מלים וביטויים

### סעיף 3

[3.](https://he.wikisource.org/wiki/חוק_הפרשנות#סעיף_3)

משמעותם של מלים וביטויים [תיקון: תש״ן, תשנ״א, תשנ״ד]

המלים והביטויים הבאים להלן – משמעותם כמפורש בצידם:

”בכתב“ – לרבות בכל דרך אחרת של הצגת אותיות, ספרות או סימנים בצורה הנראית לעין או הניתנת לפענוח חזותי;

”דין“ – כל אחד מאלה:

(1)

חיקוק;

(2)

דינים דתיים – בין שבעל פה ובין שבכתב – כפי תקפם במדינה;

(3)

(א)

אקט של הפרלמנט הבריטי או דבר המלך במועצתו או חלק מהם, או תקנות לפיהם, ודיני המשפט המקובל ועקרוני היושר של אנגליה, כפי תקפם במדינה;

(ב)

דינים עותומניים כפי תקפם במדינה;

”הוראת מינהל“ – הוראה או מינוי – לרבות הודעה, מודעה, רשיון, היתר וכיוצא באלה – שניתנו בכתב מכוח חוק ואינם בני־פעל תחיקתי;

”הפרה“, לענין דרישה או הוראה – אף אי־קיומה במשמע;

”חוק“ – חוק של הכנסת או פקודה;

”חטא“ – כהגדרתו [בחוק העונשין, התשל״ז–1977](https://he.wikisource.org/wiki/חוק_העונשין "חוק העונשין");

”חיקוק“ – חוק או תקנה;

”חלוט“, לענין פסק דין או החלטה של בית משפט – שאין עליהם עוד ערעור או ערר או השגה כיוצא בהם;

”יום“ – תקופה מחצות הלילה עד חצות הלילה שלאחריו;

”מחוז“ – אחד המחוזות המינהליים ששטח המדינה מחולק להם בידי הממשלה על פי חוק;

הממשלה פרסמה [הודעה על חלוקת שטח המדינה למחוזות ולנפות ותיאורי גבולותיהם](https://he.wikisource.org/wiki/הודעה_על_חלוקת_שטח_המדינה_למחוזות_ולנפות_ותיאורי_גבולותיהם "הודעה על חלוקת שטח המדינה למחוזות ולנפות ותיאורי גבולותיהם") (י״פ תשי״ז, 761).

”מיטלטלין“ או ”טובין“ – נכסים מוחשיים שאינם מקרקעין;

”מימי חופין“ – רצועת ים פתוח לאורך חופי המדינה, ברוחב שנים עשר מילים ימיים מנקודת שפל המים שבחוף;

לפי [סעיף 1(ב) לחוק מימי חופין, תשי״ז–1956](https://he.wikisource.org/wiki/חוק_מימי_חופין#סעיף_1 "חוק מימי חופין") ההגדרה ”מימי חופין“ חלה גם על חיקוקים שניתנו לפני תחילתו של חוק זה.

”מקרקעין“ – קרקע, כל הבנוי עליה והנטוע בה וכל דבר אחר המחובר אליה חיבור של קבע, זולת מחוברים הניתנים להפרדה;

”נציג היועץ המשפטי לממשלה“ או ”בא כוח היועץ המשפטי לממשלה“ – פרקליט בפרקליטות המדינה על שלוחותיה או מי שהיועץ המשפטי לממשלה הסמיכו להיות נציגו או בא־כוחו;

”נקבע“ – נקבע בחיקוק שבו מצוי ביטוי זה או בתקנות שניתנו לפיו;

”עוון“ – כהגדרתו [בחוק העונשין, התשל״ז–1977](https://he.wikisource.org/wiki/חוק_העונשין "חוק העונשין");

”פשע“ – כהגדרתו [בחוק העונשין, התשל״ז–1977](https://he.wikisource.org/wiki/חוק_העונשין "חוק העונשין");

”פקודה“ – פקודה שניתנה לפני הקמת המדינה או פקודה של מועצת המדינה הזמנית;

”קונסול“ או ”נציג קונסולרי“ – קונסול כללי, קונסול, סגן קונסול וכל המוסמך למלא תפקידו של אחד מאלה, וכן סוכן קונסולרי;

”רשות מקומית“ – עיריה, מועצה מקומית, ועד מקומי או איגוד ערים;

”שנה“ ו”חודש“ – לפי הלוח הגריגוריאני, ואם צויינה תחילת תקופתם או סופה לפי הלוח העברי בלבד – לפי הלוח העברי;

”שנת כספים“ – תקופה מאחד בינואר של שנה פלונית עד שלושים ואחד בדצמבר של אותה שנה; על אף האמור [בסעיף 1](https://he.wikisource.org/wiki/חוק_הפרשנות#סעיף_1) תחול הגדרה זו גם על חיקוקים והוראות מינהל שניתנו לפני תחילתו של חוק זה;

”תאגיד“ – גוף משפטי, כשר לחיובים, לזכויות ולפעולות משפטיות;

”תפישה“, לענין מקרקעין – לרבות השימוש, ההחזקה או ההנאה שלא כעובד או כפקיד בלבד או לשם השגחה או שמירה בלבד;

”תצהיר“ – הצהרה בכתב שניתנה ואומתה באחת הדרכים הקבועות לכך בחיקוק;

”תקנה“ – הוראה שניתנה מכוח חוק והיא בת־פעל תחיקתי.