# תקנון_הכנסת

## חלק ב׳: ארגון הכנסת

### פרק ראשון: יושב ראש הכנסת וסגניו

#### סעיף 6

[6.](https://he.wikisource.org/wiki/%D7%AA%D7%A7%D7%A0%D7%95%D7%9F_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_6)

תפקידי יושב ראש הכנסת וסגן ליושב ראש הכנסת [תיקון: תש״ע, תש״ע־3, תשע״ד]

(א)

יושב ראש הכנסת ינהל את ענייני הכנסת, ייצג אותה כלפי חוץ, ישמור על כבודה, על הסדר בישיבותיה ועל קיום תקנונה; הוא ישב ראש בישיבות הכנסת וינהלן, ובכלל זה יקבע את תוצאות ההצבעות וכן ימלא כל תפקיד המוטל עליו לפי דין.

(ב)

יושב ראש הכנסת אחראי על הכנתו וביצועו של תקציב הכנסת; אושרה הצעת התקציב השנתי של הכנסת בקריאה הראשונה במסגרת הצעת חוק התקציב השנתי, תועבר לדיון בוועדה המשותפת של ועדת הכנסת וועדת הכספים האמורה [בסעיף 11(ב) לחוק יסודות התקציב](https://he.wikisource.org/wiki/%D7%97%D7%95%D7%A7_%D7%99%D7%A1%D7%95%D7%93%D7%95%D7%AA_%D7%94%D7%AA%D7%A7%D7%A6%D7%99%D7%91#%D7%A1%D7%A2%D7%99%D7%A3_11 "חוק יסודות התקציב"); ההצעה תובא לקריאה השניה ולקריאה השלישית במסגרת הצעת חוק התקציב השנתי.

(ג)

יושב ראש הכנסת אחראי על מינהל הכנסת ועל מזכירות הכנסת.

(ד)

בכהונתו כנשיא המדינה בפועל כאמור [בסעיף 23(א) לחוק־יסוד: נשיא המדינה](https://he.wikisource.org/wiki/%D7%97%D7%95%D7%A7-%D7%99%D7%A1%D7%95%D7%93:_%D7%A0%D7%A9%D7%99%D7%90_%D7%94%D7%9E%D7%93%D7%99%D7%A0%D7%94#%D7%A1%D7%A2%D7%99%D7%A3_23 "חוק-יסוד: נשיא המדינה"), לא ינהל יושב ראש הכנסת את ישיבות הכנסת, אלא אם כן החליטה ועדת הכנסת אחרת.

(ה)

יושב ראש הכנסת לא יהיה חבר בוועדה מוועדות הכנסת, פרט לוועדת הפירושים, ואולם הוא רשאי להשתתף בדיוני כל אחת מוועדות הכנסת ובכלל זה ועדות משותפות וועדות משנה, אף אם הפרוטוקול שלהן חסוי.

(ו)

יושב ראש הכנסת רשאי למסור, מזמן לזמן, את ניהול ישיבת הכנסת או כל תפקיד מתפקידיו שנקבעו בתקנון זה, לאחד הסגנים, למעט תפקידיו לפי סעיפים קטנים (ב) ו־(ג).

(ז)

לסגן ליושב ראש הכנסת, הממלא את מקומו של יושב ראש הכנסת כאמור [בסעיף 29 לחוק משכן הכנסת](https://he.wikisource.org/wiki/%D7%97%D7%95%D7%A7_%D7%9E%D7%A9%D7%9B%D7%9F_%D7%94%D7%9B%D7%A0%D7%A1%D7%AA,_%D7%A8%D7%97%D7%91%D7%AA%D7%95_%D7%95%D7%9E%D7%A9%D7%9E%D7%A8_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_29 "חוק משכן הכנסת, רחבתו ומשמר הכנסת"), או שיושב ראש הכנסת אצל לו מסמכויותיו כאמור [בסעיף 30(א) לחוק האמור](https://he.wikisource.org/wiki/%D7%97%D7%95%D7%A7_%D7%9E%D7%A9%D7%9B%D7%9F_%D7%94%D7%9B%D7%A0%D7%A1%D7%AA,_%D7%A8%D7%97%D7%91%D7%AA%D7%95_%D7%95%D7%9E%D7%A9%D7%9E%D7%A8_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_30 "חוק משכן הכנסת, רחבתו ומשמר הכנסת"), או המנהל את ישיבת הכנסת או הממלא אחד מתפקידי יושב ראש הכנסת, יהיו, באותו מעמד, כל החובות והסמכויות הנתונות ליושב ראש הכנסת.

(ח)

סגן ליושב ראש הכנסת לא יהיה יושב ראש ועדת הכנסת או ממלא מקומו.