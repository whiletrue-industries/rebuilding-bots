# תקנון_הכנסת

## חלק ח׳: ועדות הכנסת

### פרק ראשון: ועדות קבועות, סמכויותיהן והרכבן

#### סעיף 100

[100.](https://he.wikisource.org/wiki/%D7%AA%D7%A7%D7%A0%D7%95%D7%9F_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_100)

הוועדות הקבועות ועניניהן [תיקון: תשל״ז־2, תשל״ח, תשמ״א, תשמ״ט־4, תשנ״ו, תשנ״ט־2, תשנ״ט־3, תש״ס־2, תשס״ג־2, תשס״ד־6, תשס״ו, תשס״ז־2, תש״ע־2, תשע״ב־3, תשע״ד־4, תשפ״א, תשפ״ג]

ואלו הן הוועדות הקבועות ותחומי עניניהן:

(1)

ועדת הכנסת: תקנון הכנסת וענינים הנובעים ממנו; חסינות חברי הכנסת ובקשות לקביעתה או לנטילתה; סדרי הבית; המלצות על הרכב הוועדות הקבועות והוועדות לענינים מסויימים, ויושבי־ראש שלהן; תיחום ותיאום עבודת הוועדות; העברת בקשות המוגשות לכנסת מן הציבור ליושב־ראש הכנסת או לוועדות המתאימות; דיון בתלונות על חברי הכנסת; תשלומים לחברי הכנסת; דיון בבקשות ובענינים שאינם נוגעים לשום ועדה או שלא נכללו בתפקידי ועדה אחרת.

(2)

ועדת הכספים: תקציב המדינה; מסים לכל סוגיהם; מכס ובלו; מילוות; עניני מטבע ומטבע־חוץ; בנקאות ושטרי כסף; הכנסות והוצאות המדינה.

(3)

(הנוסח הקבוע): ועדת הכלכלה: מסחר ותעשיה; צרכנות; אספקה וקיצוב; חקלאות ודיג; תחבורה על כל ענפיה; איגוד שיתופי; תכנון ותיאום כלכלי; פיתוח; זכיונות המדינה ואפוטרופסות על הרכוש; רכוש הערבים הנעדרים, רכוש היהודים מארצות האויב, רכוש היהודים שאינם בחיים; עבודות ציבוריות.

(הוראת שעה בתקופת כהונתה של הכנסת ה־25): ועדת הכלכלה: מסחר ותעשיה; צרכנות; אספקה וקיצוב; חקלאות ודיג; תחבורה על כל ענפיה; איגוד שיתופי; תכנון ותיאום כלכלי; פיתוח; זכיונות המדינה ואפוטרופסות על הרכוש; רכוש הערבים הנעדרים, רכוש היהודים מארצות האויב, רכוש היהודים שאינם בחיים.

(4)

ועדת החוץ והבטחון: מדיניות חוץ של המדינה, כוחותיה המזויינים ובטחונה.

(5)

(הנוסח הקבוע): ועדת הפנים והגנת הסביבה: שלטון מקומי; בנין ערים; כניסה לישראל ומרשם האוכלוסין; אזרחות; עתונות ומודיעין; עדות; ארגון הדתות של יהודים ושל לא יהודים; הגנת הסביבה, ובכלל זה מיחזור; בינוי ושיכון, ובכלל זה התחדשות עירונית ורשות מקרקעי ישראל; היערכות לרעידות אדמה; מקרקעין; שכירות.

(הוראת שעה בתקופת כהונתה של הכנסת ה־25): ועדת הפנים והגנת הסביבה: שלטון מקומי; בנין ערים; כניסה לישראל ומרשם האוכלוסין; אזרחות; עתונות ומודיעין; עדות; ארגון הדתות של יהודים ושל לא יהודים; הגנת הסביבה, ובכלל זה מיחזור; בינוי ושיכון, ובכלל זה התחדשות עירונית ורשות מקרקעי ישראל; היערכות לרעידות אדמה; מקרקעין; שכירות; תשתיות בעלות חשיבות לאומית מיוחדת ובכלל זה המטרו.

(5א)

(פקעה).

(5ב)

(פקעה).

(6)

ועדת החוקה, חוק ומשפט: חוקת המדינה; חוקי־יסוד; חוקים וסדרי משפט.

(7)

ועדת העליה, הקליטה והתפוצות: עליה; קליטה; הטיפול ביורדים; חינוך יהודי וציוני בגולה; מכלול הנושאים הקשורים בענינים אלה והנמצאים בתחום טיפולו של המוסד לתיאום בין ממשלת ישראל לבין ההסתדרות הציונית העולמית ובין ממשלת ישראל והסוכנות היהודית לארץ ישראל.

(8)

ועדת החינוך, התרבות והספורט: חינוך; תרבות; מדע; אמנות; שידור; קולנוע; ספורט.

(9)

ועדת העבודה והרווחה: עבודה; בטחון סוציאלי כולל מערכת הבטחת הכנסה; המוסד לבטוח לאומי; סעד; שיקום; נכים ושיקומם לרבות נכי צה״ל ומשפחות נפגעי מלחמה וכן נפגעים אחרים; עבריינים צעירים; גימלאות ותגמולים; חוקת התשלומים לחיילים ולמשפחותיהם.

(9א)

(פקעה).

(10)

ועדה לעניני ביקורת המדינה: הקשר עם מבקר המדינה ונציב תלונות הציבור; סמכויות על־פי [חוק מבקר המדינה](https://he.wikisource.org/wiki/%D7%97%D7%95%D7%A7_%D7%9E%D7%91%D7%A7%D7%A8_%D7%94%D7%9E%D7%93%D7%99%D7%A0%D7%94 "חוק מבקר המדינה") וחוקים אחרים; מעמדם וסמכויותיהם של מבקרים פנימיים.

(11)

ועדה לקידום מעמד האשה ולשוויון מגדרי: קידום מעמד האשה לקראת שוויון בייצוג, בחינוך, במעמד האישי ובמניעת אפליה בשל מין או נטייה מינית בכל התחומים; להקטנת פערים בכלכלה ובשוק העבודה; למאבק באלימות כלפי נשים.

(12)

ועדת המדע והטכנולוגיה: מדיניות מחקר ופיתוח אזרחי בישראל; טכנולוגיות מתקדמות; מחקר ופיתוח סביבתי; מחקר מדעי באקדמיה הישראלית למדעים; מחקר מדעי שלא במוסדות להשכלה גבוהה; מכוני מחקר; מדענים ראשיים של כלל משרדי הממשלה; מועצה לאומית למחקר ולפיתוח; קרנות מחקר; מידע ומחשוב; והכל – בתחום האזרחי שאינו בטחוני.

(13)

הוועדה לביטחון לאומי: ביטחון הפנים במדינה; שמירת הסדר הציבורי; ביטחון הציבור והקהילה; ביטחון אישי; מניעת אלימות, עבריינות ופשיעה; מלחמה בפשיעה ובפשיעה המאורגנת ובנזקיה; מוכנות לאירועי חירום אזרחיים; משטרה, שוטרים ומשמר לאומי; בתי סוהר ואסירים, תנאי מעצר ומאסר; כבאות והצלה; כלי ירייה.

(14)

ועדת הבריאות: שירותי הבריאות והרפואה; ביטוח בריאות ממלכתי; הגנה על בריאות הציבור; היערכות להתפרצות מגפות והתמודדות עימן; מקצועות הרפואה והבריאות; אתיקה רפואית; שימוש בטכנולוגיות רפואיות.

(15)

(הוראת שעה בתקופת כהונתה של הכנסת ה־25): הוועדה למיזמים ציבוריים: עבודות ציבוריות.