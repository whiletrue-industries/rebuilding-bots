**חוק הכנסת: **

**פרק ט׳: שכר חברי הכנסת**  
**סעיף 52. הועדה הציבורית [תיקון: תשס״ב־2, תשפ״א]**  
[מקור: סעיף 52. ](https://he.wikisource.org/wiki/חוק_הכנסת#סעיף_52)  

#### (א)
הכנסת, לפי הצעת ועדת הכנסת, תמנה ועדה ציבורית שתפקידה להמליץ בדבר שכר ותשלומים אחרים לחברי הכנסת ותמנה את יושב ראש הוועדה הציבורית מקרב חברי הוועדה.
#### (ב)
בועדה הציבורית יכהנו שלושה נציגי ציבור, שלפחות אחד מהם, בעת מינויו, הוא חבר הסגל האקדמי של מוסד להשכלה גבוהה שהוכר או שקיבל היתר לפי חוק המועצה להשכלה גבוהה, התשי״ח–1958.
#### (ג)
לא ימונה לועדה הציבורית ולא יכהן בה –
(1)
מי שהחלטות הועדה הציבורית ישפיעו על שכרו, על תשלומים אחרים המשולמים לו או על גמלתו;
(2)
מי שהוא חבר בהנהלה הפעילה של מפלגה.
#### (ד)
(בוטל).
#### (ה)
יושב ראש הכנסת יפרסם ברשומות הודעה על מינוי הועדה הציבורית, הרכבה, ועל כל שינוי בו.
#### (ו)
תקופת כהונתה של הועדה הציבורית תהיה חמש שנים מיום מינויה.
#### (ז)
חבר בועדה הציבורית שכיהן בה שתי תקופות כהונה מלאות ברציפות, לא ימונה לתקופת כהונה רצופה נוספת.
#### (ח)
חדל חבר הועדה הציבורית לכהן, נבצר ממנו דרך קבע למלא את תפקידו או הורשע בפסק דין סופי בעבירה פלילית, למעט בעבירה המנויה בסעיף 7(א)(2), תמנה הכנסת, לפי הוראות סעיף זה, חבר אחר ליתרת תקופת כהונתה של הועדה. 