**תקנון הכנסת**
**סדרי דיון מיוחדים בוועדת הכנסת**

מקור: חלק ח׳ - ועדות הכנסת / פרק רביעי - ישיבות הוועדות / סעיף 116
קישור: https://he.wikisource.org/wiki/תקנון_הכנסת#סעיף_116

 * (א) סדרי דיון המפורטים בסעיף זה יחולו בעת שוועדת הכנסת דנה באלה:
   * (1) קביעת חסינות או נטילתה או נטילת זכות מחבר הכנסת או הטלת סייגים על יכולתו למלא תפקידים מסוימים בכנסת או מטעמה, לרבות השעיה מאותם תפקידים או העברתו מכהונה בהם;
   * (2) קביעה כי חבר הכנסת פרש מסיעתו;
   * (3) שלילת תשלומים מחבר הכנסת או חבר הכנסת לשעבר;
   * (4) הפסקת כהונה של חבר הכנסת.
 * (ב) חבר הכנסת שהוא חבר ועדת הכנסת או ממלא מקום בה לא ישתתף כחבר הוועדה בדיונים ובהצבעות בעניינו, ולעניין מילוי מקומו יחולו הוראותסעיפים 103ו־104.
 * (ג) חבר הכנסת שעניינו נדון בוועדה רשאי להיות מיוצג בוועדה על ידי עורך דין או על ידי חבר כנסת אחר.
 * (ד) 
   * (1) רק חבר הכנסת שהשתתף בכל הישיבות שבהן התקיים דיון מהותי בנושא מהנושאים המנויים בסעיף קטן (א) (בסעיף זה – ישיבה מהותית) רשאי להשתתף בהצבעה; לעניין זה יראו נוכחות לפחות במחצית ממשכה של ישיבה כהשתתפות.
   * (2) על אף האמור בפסקה (1), הודיע חבר הכנסת לפני ישיבה מהותית כי נבצר ממנו להשתתף בה מסיבה רפואית או מסיבה מוצדקת אחרת, רשאית ועדת הכנסת, במועד קיומה של הישיבה האמורה, לקבוע כי היעדרותו כאמור לא תמנע ממנו להשתתף בהצבעה, ובלבד שהשתתף במחצית לפחות ממספר הישיבות המהותיות באותו נושא.
   * (3) החלה ועדת הכנסת לדון בנושא מהנושאים המנויים בסעיף קטן (א), ונבצר מחבר הכנסת להשתתף בהמשך הדיונים מסיבה רפואית או מסיבה מוצדקת אחרת, שוועדת הכנסת אישרה, רשאי חבר כנסת אחר למלא את מקומו בהמשך הדיונים, לפי הוראותסעיפים 103ו־104, ויחולו על חבר הכנסת האחר הוראות פסקאות (1) ו־(2) לגבי התקופה שממועד החלטת ועדת הכנסת.
 * (ה) יושב ראש ועדת הכנסת יודיע לחברי הוועדה מראש על מועדי הישיבות; התקיימה יותר מישיבה מהותית אחת, יעמיד יושב ראש ועדת הכנסת את כל הפרוטוקולים של הישיבות המהותיות לעיונם של חברי הכנסת הרשאים להשתתף בהצבעה.
 * (ו) לא תהיה התייעצות סיעתית בדיון לפי סעיף זה.