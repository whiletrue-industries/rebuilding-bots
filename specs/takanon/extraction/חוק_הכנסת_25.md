**פרק ז׳: היועץ המשפטי לכנסת**  
**סעיף 25. שכר וגמלאות [תיקון: תשס״א־2, תשע״ח־2]**  
[מקור: סעיף 25. ](https://he.wikisource.org/wiki/חוק_הכנסת#סעיף_25)  

(א) שכרו של היועץ המשפטי לכנסת ייקבע על ידי יושב ראש הכנסת, באישור ועדת הכנסת.

(ב) על אף האמור בחוק שירות המדינה (גמלאות) [נוסח משולב], התש״ל–1970, לעניין חישוב קצבתו של היועץ המשפטי לכנסת שבשנה שקדמה למינויו חל עליו הסדר פנסיה תקציבית לפי חוק גמלאות, יחולו לגבי תקופת כהונתו בתפקיד האמור ההוראות החלות על נושא משרה שיפוטית לפי חוק גמלאות לנושאי משרה ברשויות השלטון, התשכ״ט–1969, בהתאם לשכר שנקבע לפי סעיף קטן (א); בסעיף קטן זה, ”חוק גמלאות“ – אחד מאלה: חוק שירות המדינה (גמלאות) [נוסח משולב], התש״ל–1970, חוק שירות הקבע בצבא הגנה לישראל (גמלאות) [נוסח משולב], התשמ״ה–1985, או חוק גמלאות לנושאי משרה ברשויות השלטון, התשכ״ט–1969.

(ג) יראו יועץ משפטי לכנסת שפקעה כהונתו בתום תקופת כהונתו לפי סעיף 26(1), או בהתפטרותו לפי סעיף 26(2) ובלבד שהשלים תקופת כהונה מלאה אחת לפחות, כמי שפוטר לפי סעיף 15(4) לחוק שירות המדינה (גמלאות) [נוסח משולב], התש״ל–1970.