# חוק_חסינות_חברי_הכנסת,_זכויותיהם_וחובותיהם

## חוק חסינות חברי הכנסת, זכויותיהם וחובותיהם, תשי״א–1951

### סעיף 12ב

[12ב.](https://he.wikisource.org/wiki/%D7%97%D7%95%D7%A7_%D7%97%D7%A1%D7%99%D7%A0%D7%95%D7%AA_%D7%97%D7%91%D7%A8%D7%99_%D7%94%D7%9B%D7%A0%D7%A1%D7%AA,_%D7%96%D7%9B%D7%95%D7%99%D7%95%D7%AA%D7%99%D7%94%D7%9D_%D7%95%D7%97%D7%95%D7%91%D7%95%D7%AA%D7%99%D7%94%D7%9D#%D7%A1%D7%A2%D7%99%D7%A3_12%D7%91)

אבטחה אישית לחבר הכנסת [תיקון: תשס״ד]

(א)

בסעיף זה –

”חבר הכנסת“ – למעט שר וסגן שר, ולמעט חבר הכנסת שהממשלה קבעה שיאובטח על ידי שירות הביטחון הכללי בהתאם [לסעיף 7(ב)(2) לחוק שירות הביטחון הכללי, התשס״ב–2002](https://he.wikisource.org/wiki/%D7%97%D7%95%D7%A7_%D7%A9%D7%99%D7%A8%D7%95%D7%AA_%D7%94%D7%91%D7%99%D7%98%D7%97%D7%95%D7%9F_%D7%94%D7%9B%D7%9C%D7%9C%D7%99#%D7%A1%D7%A2%D7%99%D7%A3_7 "חוק שירות הביטחון הכללי");

”האזור“ – כהגדרתו [בחוק להארכת תוקפן של תקנות שעת חירום (יהודה והשומרון וחבל עזה – שיפוט בעבירות ועזרה משפטית), התשל״ח–1977](https://he.wikisource.org/wiki/%D7%AA%D7%A7%D7%A0%D7%95%D7%AA_%D7%A9%D7%A2%D7%AA_%D7%97%D7%99%D7%A8%D7%95%D7%9D_(%D7%99%D7%94%D7%95%D7%93%D7%94_%D7%95%D7%94%D7%A9%D7%95%D7%9E%D7%A8%D7%95%D7%9F_%D7%95%D7%97%D7%91%D7%9C_%D7%A2%D7%96%D7%94_%E2%80%93_%D7%A9%D7%99%D7%A4%D7%95%D7%98_%D7%91%D7%A2%D7%91%D7%99%D7%A8%D7%95%D7%AA_%D7%95%D7%A2%D7%96%D7%A8%D7%94_%D7%9E%D7%A9%D7%A4%D7%98%D7%99%D7%AA) "תקנות שעת חירום (יהודה והשומרון וחבל עזה – שיפוט בעבירות ועזרה משפטית)");

”אמצעי מיגון“ – התקנים, מכשירים או חפצים אחרים, המיועדים לשמש להגנה על ביטחונו האישי של חבר הכנסת או להגנה על כלי רכב שבו הוא משתמש, על הלשכה הפרלמנטרית שלו מחוץ למשכן הכנסת או על הדירה שבה הוא מתגורר דרך קבע, מסוגים שקבעה ועדת הכנסת;

”חוק משכן הכנסת“ – [חוק משכן הכנסת ורחבתו, התשכ״ח–1968](https://he.wikisource.org/wiki/%D7%97%D7%95%D7%A7_%D7%9E%D7%A9%D7%9B%D7%9F_%D7%94%D7%9B%D7%A0%D7%A1%D7%AA_%D7%95%D7%A8%D7%97%D7%91%D7%AA%D7%95 "חוק משכן הכנסת ורחבתו");

”נציג השב״כ“ – עובד שירות הביטחון הכללי שמינה ראש שירות הביטחון הכללי לענין זה;

”פעולות אבטחה“ – פעולות הנעשות בידי אדם, והדרושות לשם שמירה על ביטחונו האישי של חבר הכנסת;

”פעולות אבטחה מאושרות“ – פעולות אבטחה שניתנה לגביהן הודעה מאת הקצין המוסמך לפי סעיף קטן (ג);

”קצין מוסמך“ – קצין משטרה בדרגת סגן ניצב ומעלה שמינה המפקח הכללי של המשטרה לענין זה;

”גורם מאשר“ – קצין הכנסת, בהתייעצות עם קצין מוסמך ועם נציג השב״כ;

”איש משמר מאבטח“ – איש משמר הכנסת שמתקיימים בו כל אלה:

(1)

הוא עבר הכשרה מקצועית מתאימה בתחום האבטחה ובתחום הסמכויות המסורות לו על פי סעיף זה, כפי שקבע הגורם המאשר;

(2)

אין מניעה, לדעת הגורם המאשר, לאשר את כשירותו מטעמים של שלום הציבור, לרבות עברו הפלילי;

”איש משמר הכנסת“, ”משכן הכנסת ורחבתו“, ”מתחם נוסף“ – כהגדרתם [בחוק משכן הכנסת](https://he.wikisource.org/wiki/%D7%97%D7%95%D7%A7_%D7%9E%D7%A9%D7%9B%D7%9F_%D7%94%D7%9B%D7%A0%D7%A1%D7%AA_%D7%95%D7%A8%D7%97%D7%91%D7%AA%D7%95 "חוק משכן הכנסת ורחבתו").

(ב)

לצורך שמירה על ביטחונם של חברי הכנסת ובכפוף לתקציב שנקבע לכך –

(1)

קצין הכנסת רשאי להטיל על איש משמר מאבטח לבצע פעולות אבטחה מאושרות בישראל או באזור, במקום שבו מצוי חבר הכנסת;

(2)

קצין הכנסת רשאי להורות על אספקת אמצעי מיגון לחבר הכנסת הזכאי לפעולות אבטחה מאושרות;

(3)

קצין הכנסת רשאי לתת תעודת הרשאה לעובד הכנסת לשאת כלי יריה של הכנסת ובלבד שהעובד הסכים לכך; לא תינתן תעודת הרשאה כאמור, אלא אם כן התקיימו לגבי העובד כל אלה:

(א)

הוא עבר, להנחת דעתו של קצין הכנסת, הכשרה מתאימה בשימוש בכלי היריה האמור והפעיל אותו במטווח;

(ב)

רופא הכנסת אישר כי הוא כשיר מבחינה רפואית לשאת כלי יריה;

(ג)

נתמלאו לגביו ההוראות האמורות [בסעיף 11ב לחוק כלי היריה, התש״ט–1949](https://he.wikisource.org/wiki/%D7%97%D7%95%D7%A7_%D7%9B%D7%9C%D7%99_%D7%94%D7%99%D7%A8%D7%99%D7%94#%D7%A1%D7%A2%D7%99%D7%A3_11%D7%91 "חוק כלי היריה"), בשינויים המחויבים;

(4)

אין באמור בפסקה (1) כדי למנוע מקצין הכנסת לבצע את פעולות האבטחה המאושרות כאמור בה, באמצעות מאבטחים או שומרים שיאושרו על ידי הקצין המוסמך בדרך האמורה [בחוק הסדרת הביטחון בגופים ציבוריים, התשנ״ח–1998](https://he.wikisource.org/wiki/%D7%97%D7%95%D7%A7_%D7%94%D7%A1%D7%93%D7%A8%D7%AA_%D7%94%D7%91%D7%99%D7%98%D7%97%D7%95%D7%9F_%D7%91%D7%92%D7%95%D7%A4%D7%99%D7%9D_%D7%A6%D7%99%D7%91%D7%95%D7%A8%D7%99%D7%99%D7%9D "חוק הסדרת הביטחון בגופים ציבוריים") (להלן – חוק הסדרת הביטחון); למאבטחים או לשומרים כאמור יהיו אותן הסמכויות הנתונות למאבטח או לשומר על פי [חוק הסדרת הביטחון](https://he.wikisource.org/wiki/%D7%97%D7%95%D7%A7_%D7%94%D7%A1%D7%93%D7%A8%D7%AA_%D7%94%D7%91%D7%99%D7%98%D7%97%D7%95%D7%9F_%D7%91%D7%92%D7%95%D7%A4%D7%99%D7%9D_%D7%A6%D7%99%D7%91%D7%95%D7%A8%D7%99%D7%99%D7%9D "חוק הסדרת הביטחון בגופים ציבוריים"), בשינויים המחויבים ובשינוי זה: בכל מקום, במקום ”ממונה ביטחון“ יקראו ”קצין הכנסת“.

(ג)

(1)

לא יבוצעו פעולות אבטחה מאושרות כאמור בסעיף קטן (ב)(2), אלא לאחר שקצין מוסמך הודיע בכתב לקצין הכנסת כי עקב איומים המתייחסים לחבר הכנסת הנוגע בדבר יש צורך באבטחתו; בהודעה כאמור תפורט מהות פעולות האבטחה או אמצעי המיגון, לפי הענין; לצורך מתן ההודעה בהקשר לביצוע פעולות אבטחה באזור, יעמיד צבא הגנה לישראל לרשות הקצין המוסמך כל מידע שברשותו, הנוגע לענין, וזאת על פי נהלים שייקבעו בין הצבא לבין משטרת ישראל.

(2)

הוראות פסקה (1) לא יחולו על פעולות אבטחה במשכן הכנסת, ברחבתו ובמתחם נוסף.

(ד)

קצין הכנסת רשאי לבקש דיון חוזר במהותן של פעולות האבטחה שפורטו בהודעה לפי סעיף קטן (ג)(1) בפני ראש אגף המבצעים במשטרת ישראל או סגנו.

(ה)

לשם ביצוע פעולות אבטחה כאמור בסעיף קטן (ב)(1), יהיו לאיש משמר מאבטח, נוסף על הסמכויות הנתונות לו לפי [חוק משכן הכנסת](https://he.wikisource.org/wiki/%D7%97%D7%95%D7%A7_%D7%9E%D7%A9%D7%9B%D7%9F_%D7%94%D7%9B%D7%A0%D7%A1%D7%AA_%D7%95%D7%A8%D7%97%D7%91%D7%AA%D7%95 "חוק משכן הכנסת ורחבתו"), סמכויות לדרוש מאדם למסור לו את שמו ומענו ולהציג לפניו תעודת זהות או תעודה רשמית אחרת המעידה על זהותו, וכן הסמכויות לפי חיקוקים אלה:

(1)

[סעיפים 2](https://he.wikisource.org/wiki/%D7%97%D7%95%D7%A7_%D7%A1%D7%9E%D7%9B%D7%95%D7%99%D7%95%D7%AA_%D7%9C%D7%A9%D7%9D_%D7%A9%D7%9E%D7%99%D7%A8%D7%94_%D7%A2%D7%9C_%D7%91%D7%99%D7%98%D7%97%D7%95%D7%9F_%D7%94%D7%A6%D7%99%D7%91%D7%95%D7%A8#%D7%A1%D7%A2%D7%99%D7%A3_3 "חוק סמכויות לשם שמירה על ביטחון הציבור") [ו־3 לחוק סמכויות חיפוש בשעת חירום (הוראת שעה), התשכ״ט–1969](https://he.wikisource.org/wiki/%D7%97%D7%95%D7%A7_%D7%A1%D7%9E%D7%9B%D7%95%D7%99%D7%95%D7%AA_%D7%9C%D7%A9%D7%9D_%D7%A9%D7%9E%D7%99%D7%A8%D7%94_%D7%A2%D7%9C_%D7%91%D7%99%D7%98%D7%97%D7%95%D7%9F_%D7%94%D7%A6%D7%99%D7%91%D7%95%D7%A8#%D7%A1%D7%A2%D7%99%D7%A3_4 "חוק סמכויות לשם שמירה על ביטחון הציבור");

(2)

[סעיפים 23(ב)](https://he.wikisource.org/wiki/%D7%97%D7%95%D7%A7_%D7%A1%D7%93%D7%A8_%D7%94%D7%93%D7%99%D7%9F_%D7%94%D7%A4%D7%9C%D7%99%D7%9C%D7%99_(%D7%A1%D7%9E%D7%9B%D7%95%D7%99%D7%95%D7%AA_%D7%90%D7%9B%D7%99%D7%A4%D7%94_%E2%80%93_%D7%9E%D7%A2%D7%A6%D7%A8%D7%99%D7%9D)#%D7%A1%D7%A2%D7%99%D7%A3_23 "חוק סדר הדין הפלילי (סמכויות אכיפה – מעצרים)"), [67](https://he.wikisource.org/wiki/%D7%97%D7%95%D7%A7_%D7%A1%D7%93%D7%A8_%D7%94%D7%93%D7%99%D7%9F_%D7%94%D7%A4%D7%9C%D7%99%D7%9C%D7%99_(%D7%A1%D7%9E%D7%9B%D7%95%D7%99%D7%95%D7%AA_%D7%90%D7%9B%D7%99%D7%A4%D7%94_%E2%80%93_%D7%9E%D7%A2%D7%A6%D7%A8%D7%99%D7%9D)#%D7%A1%D7%A2%D7%99%D7%A3_67 "חוק סדר הדין הפלילי (סמכויות אכיפה – מעצרים)") [ו־68 לחוק סדר הדין הפלילי (סמכויות אכיפה – מעצרים), התשנ״ו–1996](https://he.wikisource.org/wiki/%D7%97%D7%95%D7%A7_%D7%A1%D7%93%D7%A8_%D7%94%D7%93%D7%99%D7%9F_%D7%94%D7%A4%D7%9C%D7%99%D7%9C%D7%99_(%D7%A1%D7%9E%D7%9B%D7%95%D7%99%D7%95%D7%AA_%D7%90%D7%9B%D7%99%D7%A4%D7%94_%E2%80%93_%D7%9E%D7%A2%D7%A6%D7%A8%D7%99%D7%9D)#%D7%A1%D7%A2%D7%99%D7%A3_68 "חוק סדר הדין הפלילי (סמכויות אכיפה – מעצרים)");

(3)

[סעיפים 22(א)](https://he.wikisource.org/wiki/%D7%A4%D7%A7%D7%95%D7%93%D7%AA_%D7%A1%D7%93%D7%A8_%D7%94%D7%93%D7%99%D7%9F_%D7%94%D7%A4%D7%9C%D7%99%D7%9C%D7%99_(%D7%9E%D7%A2%D7%A6%D7%A8_%D7%95%D7%97%D7%99%D7%A4%D7%95%D7%A9)#%D7%A1%D7%A2%D7%99%D7%A3_22 "פקודת סדר הדין הפלילי (מעצר וחיפוש)") [ו־25(4) לפקודת סדר הדין הפלילי (מעצר וחיפוש) [נוסח חדש], התשכ״ט–1969](https://he.wikisource.org/wiki/%D7%A4%D7%A7%D7%95%D7%93%D7%AA_%D7%A1%D7%93%D7%A8_%D7%94%D7%93%D7%99%D7%9F_%D7%94%D7%A4%D7%9C%D7%99%D7%9C%D7%99_(%D7%9E%D7%A2%D7%A6%D7%A8_%D7%95%D7%97%D7%99%D7%A4%D7%95%D7%A9)#%D7%A1%D7%A2%D7%99%D7%A3_25 "פקודת סדר הדין הפלילי (מעצר וחיפוש)").

(ו)

איש משמר מאבטח לא יעשה שימוש בסמכויות הנתונות לו לפי סעיף זה אלא אם כן בידו תעודה חתומה בידי קצין הכנסת המאשרת את מינויו והוא יציגה על פי דרישה; תוקפה של תעודת המינוי יהיה לתקופה שלא תעלה על שנה מיום הינתנה וכל עוד מקבל התעודה משמש בתפקידו.

(ז)

סופקו לחבר הכנסת אמצעי מיגון והוא חדל לכהן בכנסת, או קבע הקצין המוסמך בהודעה בכתב שהצורך באמצעי מיגון אינו קיים עוד, יחזיר חבר הכנסת, על פי דרישת יושב ראש הכנסת, את אמצעי המיגון שסופקו לו, כולם או חלקם, ובלבד שהם בגדר מחוברים הניתנים להפרדה כמשמעותם [בחוק המקרקעין, התשכ״ט–1969](https://he.wikisource.org/wiki/%D7%97%D7%95%D7%A7_%D7%94%D7%9E%D7%A7%D7%A8%D7%A7%D7%A2%D7%99%D7%9F "חוק המקרקעין").

(ח)

אין בהוראות סעיף זה כדי לגרוע מאחריותם על פי כל דין של משטרת ישראל, צבא הגנה לישראל ושירות הביטחון הכללי.

(ט)

יושב ראש הכנסת, באישור ועדת הכנסת, רשאי להתקין תקנות לביצוע סעיף זה, וכן רשאי הוא, בהסכמת המפקח הכללי של משטרת ישראל, לקבוע את הנהלים הדרושים לענין תיאום שיתוף פעולה והעברת מידע בין קצין הכנסת לבין משטרת ישראל, עדכון הודעות הקצין המוסמך לפי סעיף קטן (ג), דרכי בקרה על אופן ביצוע פעולות האבטחה, הפקת לקחים ודרכי יישומם, וכל ענין אחר שיש להסדירו לפי סעיף זה.