# תקנון_הכנסת

## חלק ד׳: כלים פרלמנטריים

### פרק שני: דיון בהשתתפות ראש הממשלה

#### סעיף 45

[45.](https://he.wikisource.org/wiki/%D7%AA%D7%A7%D7%A0%D7%95%D7%9F_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_45)

הנוהל בדיון בהשתתפות ראש הממשלה לפי [סעיף 42 לחוק־יסוד: הממשלה](https://he.wikisource.org/wiki/%D7%97%D7%95%D7%A7-%D7%99%D7%A1%D7%95%D7%93:_%D7%94%D7%9E%D7%9E%D7%A9%D7%9C%D7%94#%D7%A1%D7%A2%D7%99%D7%A3_42 "חוק-יסוד: הממשלה") [תיקון: תש״ע־6, תשע״ב־3]

(א)

הוגשה ליושב ראש הכנסת דרישה לקיים דיון בהשתתפות ראש הממשלה לפי [סעיף 42(ב) לחוק־יסוד: הממשלה](https://he.wikisource.org/wiki/%D7%97%D7%95%D7%A7-%D7%99%D7%A1%D7%95%D7%93:_%D7%94%D7%9E%D7%9E%D7%A9%D7%9C%D7%94#%D7%A1%D7%A2%D7%99%D7%A3_42 "חוק-יסוד: הממשלה"), תקיים הכנסת את הדיון בתוך 21 ימים מקבלת הדרישה, וימי הפגרה לא יבואו במניין.

(ב)

לא ייקבע דיון כאמור בסעיף קטן (א) ביום שבו נקבע דיון בהצעה להביע אי־אמון בממשלה שהוגשה בדרך של הצעת סעיף לסדר היום; נקבע מועד הדיון כאמור בסעיף קטן (א), ולאחר מכן נקבע לאותו היום דיון בהצעה להביע אי־אמון בממשלה שהוגשה בדרך של הצעת סעיף לסדר היום, יקבע יושב ראש הכנסת מועד אחר לדיון כאמור בסעיף קטן (א), שיהיה בתוך 30 ימים מקבלת הדרישה וימי הפגרה לא יבואו במניין.

(ג)

פחת מארבעים מספר חברי הכנסת הדורשים את הדיון בהשתתפות ראש הממשלה, בעקבות הודעתו בכתב של חבר הכנסת ליושב ראש הכנסת כי הוא חוזר בו מהדרישה, לא יתקיים הדיון; ואולם אם פחת המספר כאמור בתוך 72 שעות שלפני פתיחת ישיבת הכנסת שבה היה אמור להיערך הדיון – יתקיים הדיון, אלא אם כן חזרו בהם כל חברי הכנסת שהגישו את הדרישה.

(ד)

וזה סדר הדיון:

(1)

אחד מחברי הכנסת שהגישו את הדרישה לקיים את הדיון, לפי קביעתם של מגישי הדרישה, יפתח את הדיון במסגרת זמן שלא תעלה על עשר דקות;

(2)

לדיון תוקצב מסגרת זמן של שישים דקות, שתחולק בין הסיעות לפי גודלן, ובלבד שמסגרת הזמן לכל סיעה לא תפחת משלוש דקות; דברי הפתיחה כאמור בפסקה (1) וכן דברי ראש הממשלה וראש האופוזיציה לא יבואו במניין הזמן האמור בפסקה זו;

(3)

ראש הממשלה ישתתף בכל מהלך הדיון, ובמהלכו יציג פעם אחת את עמדתו;

(4)

ראש האופוזיציה ישתתף בכל מהלך הדיון, והוא רשאי לנאום מיד אחרי ראש הממשלה כאמור [בסעיף 14 לחוק הכנסת](https://he.wikisource.org/wiki/%D7%97%D7%95%D7%A7_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_14 "חוק הכנסת");

(5)

הוראות [סעיף 31](https://he.wikisource.org/wiki/%D7%AA%D7%A7%D7%A0%D7%95%D7%9F_%D7%94%D7%9B%D7%A0%D7%A1%D7%AA#%D7%A1%D7%A2%D7%99%D7%A3_31) לא יחולו על דיון לפי סעיף זה;

(6)

בתום הדיון תצביע הכנסת על העמדה שהציג ראש הממשלה.

[תיקון: תש״ע־7]