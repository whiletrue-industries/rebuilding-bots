**חוק-יסוד: הכנסת**

[מקור: ](https://he.wikisource.org/wiki/%D7%97%D7%95%D7%A7-%D7%99%D7%A1%D7%95%D7%93:_%D7%94%D7%9B%D7%A0%D7%A1%D7%AA)

# חוק-יסוד: הכנסת

יוצא מוויקיטקסט ב־3 באוקטובר 2024

## חוק־יסוד: הכנסת

### המהות

הכנסת היא בית הנבחרים של המדינה.

### מקום המושב

מקום מושבה של הכנסת הוא ירושלים.

### ההרכב

הכנסת בהיבחרה תהיה בת מאה ועשרים חבר.

### שיטת הבחירות

הכנסת תיבחר בבחירות כלליות, ארציות, ישירות, שוות, חשאיות ויחסיות, לפי [חוק הבחירות לכנסת](https://he.wikisource.org/wiki/חוק_הבחירות_לכנסת); אין לשנות סעיף זה, אלא ברוב של חברי הכנסת.

### הזכות לבחור

כל אזרח ישראלי בן שמונה עשרה שנה ומעלה זכאי לבחור לכנסת, אם בית משפט לא שלל ממנו זכות זו על פי חוק; חוק הבחירות יקבע את המועד שבו ייחשב אדם בן שמונה עשרה שנה לענין השימוש בזכות הבחירה לכנסת.

### הזכות להגיש רשימת מועמדים [תיקון: תשנ״ו]

רשימת מועמדים לכנסת תוגש על ידי מפלגה בלבד; דרכי התאגדותן ורישומן של מפלגות ותנאים להגשת רשימת מועמדים, ייקבעו בחוק.

### הזכות להיבחר [תיקון: תשמ״א־2, תשמ״ז, תשנ״ו־4, תש״ס־2, תשע״ח]

#### (א)

כל אזרח ישראלי, שביום הגשת רשימת המועמדים הכוללת את שמו הוא בן עשרים ואחת שנה ומעלה, זכאי להיבחר לכנסת, זולת אם בית משפט שלל ממנו זכות זו על פי חוק או שנידון, בפסק דין סופי, לעונש מאסר בפועל לתקופה העולה על שלושה חודשים וביום הגשת רשימת המועמדים טרם עברו שבע שנים מהיום שגמר לרצות את עונש המאסר בפועל, ואם הורשע בעבירת טרור חמורה או עבירת ביטחון חמורה, כפי שייקבע בחוק, נידון, בפסק דין סופי, לעונש מאסר בפועל לתקופה העולה על שבע שנות מאסר, וביום הגשת רשימת המועמדים טרם עברו 14 שנים מהיום שגמר לרצות את עונש המאסר בפועל, אלא אם כן קבע יושב ראש ועדת הבחירות המרכזית כי אין עם העבירה שבה הורשע, בנסיבות הענין, משום קלון.

סעיף זה לא יחול על מי שהורשע בעבירה אם לפני תחילתו של [תיקון מס׳ 47](https://fs.knesset.gov.il/20/law/20_lsr_493816.pdf) עברו שבע שנים מהיום שגמר לרצות את עונש המאסר בפועל.

#### (ב)

(בוטל).

#### (ג)

מועמד לכנסת שנידון כאמור בסעיף קטן (א) ופסק הדין נעשה סופי אחרי הגשת רשימת המועמדים ולפני שהחל לכהן כחבר הכנסת, דינו כדין מי שהתפטר מרשימת המועמדים שבה כלול שמו, או מחברותו בכנסת, לפי הענין, אלא אם כן קבע יושב ראש ועדת הבחירות המרכזית שאין עם העבירה שבה הורשע, בנסיבות הענין, משום קלון.

פורסם [נוהל הטיפול בבקשות לקביעת העדר קלון, התשע״ד–2013](https://he.wikisource.org/wiki/נוהל_הטיפול_בבקשות_לקביעת_העדר_קלון).

#### (ד)

קביעת יושב ראש ועדת הבחירות המרכזית לפי סעיפים קטנים (א) ו־(ג) לא תידרש אם קבע בית המשפט, לפי דין, כי יש עם העבירה, בנסיבות הענין, משום קלון.

#### (ה)

לענין סעיף זה –

”מאסר בפועל“ – סך כל תקופות המאסר בפועל שעל הנידון לרצות ברצף אחד, אף אם הוטלו בגזרי דין שונים, לרבות מאסר על תנאי שהופעל;

”עבירה“ – כל אחת מהעבירות שעליהן נידון לעונש של מאסר בפועל.

### סייג למועמדות חבר הכנסת שפרש מסיעתו [תיקון: תשנ״א, תשנ״ו־3, תשס״ד]

#### (א)

חבר הכנסת שפרש מסיעתו ולא התפטר מכהונתו סמוך לפרישתו, לא ייכלל, בבחירות לכנסת שלאחריה, ברשימת מועמדים שהגישה מפלגה שהיתה מיוצגת על ידי סיעה של הכנסת היוצאת; הוראה זו לא תחול על התפלגות סיעה בתנאים שנקבעו בחוק.

ראו [סעיף 25 לחוק הבחירות לכנסת [נוסח משולב], תשכ״ט–1969](https://he.wikisource.org/wiki/חוק_הבחירות_לכנסת#s_yp_25).

ראו [סעיף 61 לחוק הכנסת, התשנ״ד–1994](https://he.wikisource.org/wiki/חוק_הכנסת#סעיף_61).

#### (ב)

לענין סעיף זה –

”פרישה מסיעה“ – לרבות הצבעה במליאת הכנסת שלא בהתאם לעמדת הסיעה בענין הבעת אמון לממשלה או אי־אמון בה; ואולם הצבעה כאמור לא תיחשב כפרישה אם חבר הכנסת לא קיבל כל תמורה בעד הצבעתו;

”תמורה“ – במישרין או בעקיפין, בהבטחה או בהתחייבות לעתיד, ולרבות הבטחת מקום ברשימת מועמדים לכנסת, או מינוי חבר הכנסת עצמו או אדם אחר לתפקיד כלשהו.

### מי לא יהיה מועמד [תיקון: תשי״ט־2, תשנ״ו־3, תשס״א־6]

אלה לא יהיו מועמדים לכנסת:

1. נשיא המדינה;
2. שני הרבנים הראשיים;
3. שופט;
4. דיין של בית דין דתי;
5. מבקר המדינה;
6. ראש המטה הכללי, צבא־הגנה לישראל;
7. רבנים וכהני דתות אחרות, כשהם משמשים בכהונתם בשכר;
8. עובדי מדינה בכירים וקציני צבא בדרגות או בתפקידים שייקבעו בחוק;
9. שוטרים וסוהרים בדרגות או בתפקידים שייקבעו בחוק;
10. עובדי תאגידים שהוקמו בחוק, בדרגות או בתפקידים שייקבעו בחוק;

זולת אם חדלו לכהן במשרה או בתפקיד כאמור לפני המועד להגשת רשימות המועמדים לכנסת, ואם נקבע בחוק מועד מוקדם מזה, לפני המועד האמור.

ראו [סעיף 56 לחוק הבחירות לכנסת [נוסח משולב], תשכ״ט–1969](https://he.wikisource.org/wiki/חוק_הבחירות_לכנסת#סעיף_56).

### מניעת השתתפות בבחירות [תיקון: תשמ״ה, תשס״ב־2, תשס״ח, תשע״ז]

#### (א)

רשימת מועמדים לא תשתתף בבחירות לכנסת ולא יהיה אדם מועמד בבחירות לכנסת, אם יש במטרותיה או במעשיה של הרשימה או במעשיו של האדם, לרבות בהתבטאויותיו, לפי הענין, במפורש או במשתמע, אחד מאלה:

1. שלילת קיומה של מדינת ישראל כמדינה יהודית ודמוקרטית;
2. הסתה לגזענות;
3. תמיכה במאבק מזוין, של מדינת אויב או של ארגון טרור, נגד מדינת ישראל.

#### (א1)

לעניין סעיף זה, יראו מועמד ששהה במדינת אויב שלא כדין בשבע השנים שקדמו למועד הגשת רשימת המועמדים כמי שיש במעשיו משום תמיכה במאבק מזוין נגד מדינת ישראל, כל עוד לא הוכיח אחרת.

#### (ב)

החלטת ועדת הבחירות המרכזית כי מועמד מנוע מלהשתתף בבחירות טעונה אישור בית המשפט העליון.

#### (ג)

מועמד יצהיר הצהרה לענין סעיף זה.

ראו [סעיף 57(ט1) לחוק הבחירות לכנסת [נוסח משולב], תשכ״ט–1969](https://he.wikisource.org/wiki/חוק_הבחירות_לכנסת#סעיף_57).

#### (ד)

פרטים לענין הדיון בועדת הבחירות המרכזית ובבית המשפט העליון ולענין הצהרה לפי סעיף קטן (ג), ייקבעו בחוק.

ראו [סעיפים 63א](https://he.wikisource.org/wiki/חוק_הבחירות_לכנסת#סעיף_63א) [ו־64 לחוק הבחירות לכנסת [נוסח משולב], תשכ״ט–1969](https://he.wikisource.org/wiki/חוק_הבחירות_לכנסת#סעיף_64).

פורסם [נוהל הטיפול בבקשות לפסילת רשימת מועמדים או מועמד לכנסת, התשע״ט–2019](https://he.wikisource.org/wiki/נוהל_הטיפול_בבקשות_לפסילת_רשימת_מועמדים_או_מועמד_לכנסת).

### תקופת כהונת הכנסת

תקופת כהונתה של הכנסת תהיה ארבע שנים מיום היבחרה.

### [תיקון: תש״ף]

(פקע).

### מועד הבחירות [תיקון: תשי״ט]

הבחירות לכנסת יהיו ביום ג׳ השלישי לחודש חשון של השנה שבה תמה כהונתה של הכנסת היוצאת, אולם אם היתה השנה שלפניה שנה מעוברת, יהיו הבחירות ביום ג׳ הראשון לאותו חודש.

### הארכת תקופת כהונה [תיקון: תשנ״ב־2]

#### (א)

הכנסת לא תאריך את תקופת כהונתה אלא בחוק שנתקבל ברוב של שמונים חברי הכנסת ואם נתקיימו נסיבות מיוחדות המונעות עריכת בחירות בעיתן; תקופת ההארכה לא תעלה על הזמן המתחייב מהנסיבות האמורות; בחוק כאמור ייקבע מועד הבחירות.

#### (ב)

מבלי לגרוע מהוראות [סעיף 34](https://he.wikisource.org/wiki/חוק-יסוד:_הכנסת#s_yp_34), רשאית הכנסת, בהחלטה ברוב חבריה, להקדים את מועד הבחירות שנקבע לפי סעיף קטן (א), ובלבד שהמועד החדש לא יהיה מוקדם מהמועד לקיום הבחירות לכנסת לפי [סעיף 9](https://he.wikisource.org/wiki/חוק-יסוד:_הכנסת#s_yp_9).

### יום הבחירות – שבתון

יום הבחירות יהיה יום שבתון, אך שירותי התחבורה ושאר שירותים ציבוריים יפעלו כסדרם.

### פרסום תוצאות הבחירות [תיקון: תשנ״ו־2]

תוצאות הבחירות יפורסמו ברשומות תוך שמונה ימים מיום הבחירות.

### כינוס הכנסת [תיקון: תשס״ו]

הכנסת תתכנס לישיבתה הראשונה, לאחר פרסום תוצאות הבחירות, בתוך ארבעה עשר ימים מיום הבחירות לכנסת במועד שייקבע בחוק, אלא אם כן נקבע בחוק מועד סמוך אחר בשל יום מנוחה, חג, מועד, יום זיכרון או בשל סמיכות לאחד מהם, או בשל חול המועד.

### [תיקון: תש״ס־2, תשס״ו]

(בוטל).

### ישיבת הפתיחה [תיקון: תשנ״ו־5]

סדרי ישיבת הפתיחה ייקבעו בחוק, והם יבטאו את אופיה של מדינת ישראל ומורשתה.

ראו [חוק הכנסת, התשנ״ד–1994](https://he.wikisource.org/wiki/חוק_הכנסת).

### הצהרת אמונים של חבר הכנסת [תיקון: תשנ״ו־5]

#### (א)

חבר הכנסת יצהיר אמונים; ואלה דברי ההצהרה:

”אני מתחייב לשמור אמונים למדינת ישראל ולמלא באמונה את שליחותי בכנסת“.

#### (ב)

סדרי ההצהרה ייקבעו בחוק.

ראו [חוק הכנסת, התשנ״ד–1994](https://he.wikisource.org/wiki/חוק_הכנסת).

### אי־הצהרה

קרא יושב ראש הכנסת לחבר הכנסת להצהיר הצהרת אמונים והחבר לא עשה כן, לא יהנה החבר מזכויותיו של חבר הכנסת כל עוד לא הצהיר.

### אי הצהרה בשל אזרחות כפולה [תיקון: תשנ״ו־4]

היה חבר הכנסת בעל אזרחות נוספת שאינה ישראלית, ודיני המדינה שהוא אזרח שלה, מאפשרים את שחרורו מאזרחות זו, לא יצהיר אמונים אלא לאחר שעשה את כל הדרוש מצדו לשם שחרורו ממנה, והוא לא ייהנה מזכויותיו של חבר הכנסת כל עוד לא הצהיר.

### חסינות חברי הכנסת

לחברי הכנסת תהיה חסינות; פרטים ייקבעו בחוק.

ראו [חוק חסינות חברי הכנסת, זכויותיהם וחובותיהם, תשי״א–1951](https://he.wikisource.org/wiki/חוק_חסינות_חברי_הכנסת,_זכויותיהם_וחובותיהם).

### חסינות בנייני הכנסת

לבנייני הכנסת תהיה חסינות; פרטים ייקבעו בחוק.

ראו [חוק משכן הכנסת, רחבתו ומשמר הכנסת, תשכ״ח–1968](https://he.wikisource.org/wiki/חוק_משכן_הכנסת,_רחבתו_ומשמר_הכנסת).

### סדרי העבודה והתקנון

הכנסת תקבע סדרי עבודתה; במידה שסדרי העבודה לא נקבעו בחוק תקבעם הכנסת בתקנון; כל עוד לא נקבעו סדרי העבודה כאמור, תנהג הכנסת לפי הנוהג והנוהל המקובלים בה.

פורסם [תקנון הכנסת](https://he.wikisource.org/wiki/תקנון_הכנסת).

### היושב ראש והסגנים [תיקון: תשנ״ז, תש״ס־2, תשס״ב, תשס״ו, תשע״ו]

#### (א)

הכנסת תבחר מבין חבריה יושב ראש וסגנים ליושב ראש. עד לבחירת יושב ראש הכנסת, ימשיך לכהן בתפקידו יושב ראש הכנסת היוצאת אם שב ונבחר כחבר הכנסת, ואם לא שב ונבחר – יכהן הותיק שבחברי הכנסת, שאינו ראש הממשלה, שר או סגן שר, כיושב ראש הכנסת בפועל. בסעיף זה, ”ותיק“ – מי שתקופת כהונתו בכנסת היא הארוכה ביותר, ברציפות או שלא ברציפות, ומבין בעלי ותק שווה – המבוגר שבהם.

#### (ב)

הכנסת רשאית, בתקנונה, לקבוע סייגים לבחירתו של חבר הכנסת לכהונת יושב ראש הכנסת או סגן ליושב ראש הכנסת.

#### (ג)

הכנסת רשאית, בהחלטה ברוב חבריה, להשעות מכהונתו את יושב ראש הכנסת או סגן ליושב ראש הכנסת או לקבוע סייגים לכהונתם; פרטים ייקבעו בחוק.

#### (ד)

הכנסת רשאית, בהחלטה ברוב חבריה או ברוב גדול יותר שייקבע בחוק, להעביר מכהונתו את יושב ראש הכנסת או סגן ליושב ראש הכנסת; פרטים ייקבעו בחוק.

### ממלא מקום של יושב ראש הכנסת ויושב ראש הכנסת בפועל [תיקון: תשכ״ז, תשנ״ז, תש״ס־2]

#### (א)

יצא יושב ראש הכנסת את גבולות המדינה, ימלא סגן ליושב ראש את מקומו עד שישוב היושב ראש.

#### (ב)

הודיע יושב ראש הכנסת לועדת הכנסת או שקבעה ועדת הכנסת כי מטעמי בריאות נבצר מיושב ראש הכנסת דרך ארעי למלא תפקידו, או הודיע יושב ראש הכנסת כי נבצר ממנו דרך ארעי למלא את תפקידו וועדת הכנסת אישרה את הודעתו, ימלא סגן ליושב ראש את מקומו עד שיודיע יושב ראש הכנסת לועדת הכנסת או עד שתקבע ועדת הכנסת כי לא נבצר עוד ממנו למלא תפקידו.

#### (ג)

נתפנתה משרתו של יושב ראש הכנסת – מפני שהתפטר או נפטר או מפני שקבעה ועדת הכנסת כי מטעמי בריאות נבצר ממנו דרך קבע למלא תפקידו – יכהן סגן ליושב ראש כיושב ראש הכנסת בפועל עד שתבחר הכנסת יושב ראש חדש.

#### (ג1)

1. הושעה יושב ראש הכנסת מכהונתו בהחלטה לפי [סעיף 20(ג)](https://he.wikisource.org/wiki/חוק-יסוד:_הכנסת#s_yp_20), יכהן סגן ליושב ראש הכנסת כיושב ראש הכנסת בפועל, עד לביטול ההשעיה או עד לבחירת יושב ראש חדש, לפי הענין.
2. הועבר יושב ראש הכנסת מכהונתו בהחלטה לפי [סעיף 20(ד)](https://he.wikisource.org/wiki/חוק-יסוד:_הכנסת#s_yp_20), יכהן סגן ליושב ראש הכנסת כיושב ראש הכנסת בפועל עד לבחירת יושב ראש חדש.

#### (ד)

הסגן ליושב ראש שיכהן כממלא מקום של יושב ראש הכנסת או כיושב ראש הכנסת בפועל הוא הסגן שנבחר לכך על ידי ועדת הכנסת.

#### (ה)

בכהונתו כממלא מקום של יושב ראש הכנסת או כיושב ראש הכנסת בפועל יכהן הסגן ליושב ראש בכל כהונה המיועדת ליושב ראש הכנסת על פי דין, ימלא כל תפקיד המוטל על יושב ראש הכנסת על פי דין וישתמש בכל סמכות הנתונה ליושב ראש הכנסת על פי דין.

#### (ו)

הוראות סעיף זה יחולו, בשינויים המחוייבים, גם אם הנסיבות האמורות בסעיפים קטנים (א), (ב), (ג) או (ג1) לגבי יושב ראש הכנסת נתקיימו במי שמכהן כממלא מקום של יושב ראש הכנסת או כיושב ראש הכנסת בפועל.

### ועדות [תיקון: תשנ״א־2, תשנ״ב, תשנ״ד, תשס״א]

#### (א)

הכנסת תבחר מבין חבריה ועדות קבועות, והיא רשאית לבחור מבין חבריה גם ועדות לענינים מסויימים; תפקידי הועדות, סמכויותיהן וסדרי עבודתן, במידה שלא נקבעו בחוק, ייקבעו בתקנון.

#### (ב)

בתקנון ניתן לקבוע הוראות בדבר סמכותן של הועדות לזמן נושא משרה או ממלא תפקיד בשירות המדינה, ברשות מקומית, במועצה דתית, בתאגיד שהוקם בחוק או בחברה ממשלתית, ולחייבו למסור מידע שבידו על פעילות הגוף שבו הוא מכהן, זולת אם יש בגילוי משום פגיעה בחוק, בחובה מקצועית או בחובת אמונים שהוא חב בה על פי דין, וכן שיובטחו לו הזכויות של עד בבית המשפט; הזימון ייעשה באמצעות השר הנוגע בדבר או בידיעתו, ובמי שאינו בשירות המדינה – באמצעות ראש הגוף שהמוזמן פועל בשירותו; ואולם רשאי השר הממונה או ראש הגוף שהמוזמן פועל בשירותו, להודיע לועדה כי הוא עצמו יופיע במקום מי שזומן.

#### (ג)

(בוטל).

### [תיקון: תשס״א־3, תשע״ו־3]

(בוטל).

### ועדות חקירה

הכנסת רשאית למנות ועדות חקירה, אם על ידי הסמכת אחת הועדות הקבועות ואם על ידי בחירת ועדה מבין חבריה, כדי לחקור דברים שהכנסת קבעה; סמכויותיה ותפקידיה של ועדת חקירה ייקבעו על ידי הכנסת; בכל ועדת חקירה יהיו גם נציגים של סיעות שאינן משתתפות בממשלה, לפי יחסי הכוחות של הסיעות בכנסת.

ראו [סעיף 128 לתקנון הכנסת](https://he.wikisource.org/wiki/תקנון_הכנסת#סעיף_128).

### דינם של שר וסגן שר שאינם חברי הכנסת [תיקון: תשע״ה־2, תש״ף־2]

שר או סגן שר שאינם חברי הכנסת, דינם לכל דבר הנוגע לכנסת כדין שר או סגן שר שהם חברי הכנסת, אולם לא תהא להם זכות הצבעה.

### מנין [תיקון: תש״ם]

הכנסת תדון ותחליט בכל מספר חברים אם אין בחוק הוראה אחרת לענין זה.

### רוב

הכנסת תחליט ברוב דעות של המשתתפים בהצבעה, כשהנמנעים אינם באים במנין המשתתפים בהצבעה; סדרי ההצבעה ייקבעו בתקנון; והכל כשאין בחוק הוראה אחרת לענין זה.

### ישיבות

ישיבות הכנסת יהיו במקום מושבה, אולם בנסיבות מיוחדות רשאי יושב ראש הכנסת, בהתייעצות עם הסגנים, לכנס את הכנסת במקום אחר; ישיבות הכנסת מתקיימות בימי חול.

### פומביות [תיקון: תשנ״ה]

הכנסת תשב בפומבי.

### פרסום [תיקון: תשנ״ה]

ההליכים בישיבת הכנסת והדברים שנאמרו בה – פרסומם אינו מוגבל ואינו גורר אחריות פלילית או אזרחית.

### [תיקון: תשנ״ה]

(בוטל).

### [תיקון: תשנ״ה]

(בוטל).

### כנסים [תיקון: תשל״ד, תשס״א־2]

הוראות בדבר מועדי הכנסים של הכנסת ובדבר כינוס הכנסת שלא בתקופת הכנסים ייקבעו בחוק.

### [תיקון: תשס״א־4]

(בוטל).

### [תיקון: תשס״א־2]

(בוטל).

### התפזרות הכנסת [תיקון: תשנ״ב־2]

לא תחליט הכנסת להתפזר לפני גמר תקופת כהונתה, אלא בדרך קבלת חוק לענין זה, ברוב חברי הכנסת.

### מועד הבחירות לאחר התפזרות הכנסת [תיקון: תשס״א־3]

החוק על התפזרות הכנסת יכלול הוראה על מועד הבחירות לכנסת שלאחריה, שלא יהיה מאוחר מחמישה חודשים מיום קבלת החוק.

### תקופת כהונת הכנסת לאחר התפזרות

החליטה הכנסת להתפזר, תהיה תקופת כהונתה של הכנסת שלאחריה עד לחודש חשון הקרוב שלאחר גמר ארבע שנים מיום הבחירה.

### התפזרות בשל אי קבלת חוק תקציב [תיקון: תשס״א־3, תשע״ד, תש״ף, תש״ף־3, תשפ״א]

#### (א)

לא נתקבל חוק התקציב בתוך שלושה חודשים מיום תחילתה של שנת הכספים, יראו ביום שאחרי סיום התקופה האמורה (להלן – היום הקובע) כאילו החליטה הכנסת על התפזרותה לפני גמר תקופת כהונתה, וייערכו בחירות מוקדמות ביום ג׳ האחרון שלפני תום 90 הימים מהיום הקובע, אלא אם כן החליטה הכנסת ברוב חבריה, בתוך חמישה ימים מהיום הקובע, בשל סמיכות מועד הבחירות ליום חג, מועד או זיכרון, על קיום הבחירות במועד מאוחר יותר, אך לא יאוחר מ־100 ימים מהיום הקובע.

#### (ב)

על אף הוראות סעיף קטן (א), פתח נשיא המדינה בהליכים להרכבת ממשלה חדשה לפי [סעיף 30 לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_30), הביעה הכנסת אמון בממשלה חדשה לפי [סעיף 28 לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_28), או התקבל חוק על התפזרות הכנסת, או התקיימו בחירות לכנסת, אחרי המועד להגשת הצעת התקציב לפי [סעיף 3 לחוק־יסוד: משק המדינה](https://he.wikisource.org/wiki/חוק-יסוד:_משק_המדינה#s_yp_3), ולפני תום שלושת החודשים שמיום תחילת שנת הכספים, יהיה היום הקובע כאמור בסעיף קטן (א), היום שאחרי תום שלושה חודשים מיום תחילת שנת הכספים או היום שאחרי תום 145 ימים מיום כינון הממשלה, לפי המאוחר; קבעה ועדת הכספים של הכנסת לפי [סעיף 3(ב)(1) לחוק־יסוד: משק המדינה](https://he.wikisource.org/wiki/חוק-יסוד:_משק_המדינה#s_yp_3) כי הצעת חוק התקציב תונח על שולחן הכנסת לפני היום ה־85 מיום כינון הממשלה, יהיה היום הקובע היום שאחרי תום 60 ימים מהיום שבו הניחה הממשלה את ההצעה; במניין התקופות של 145 ימים, 85 ימים ו־60 ימים כאמור, לא יובאו בחשבון מועדי ישראל וערביהם כפי שייקבע בחוק.

#### (ג)

(פקע).

### רציפות הכנסת

הכנסת היוצאת תוסיף לכהן עד לכינוסה של הכנסת הנכנסת.

### הארכת תקפם של חיקוקים

כל חיקוק שתקפו היה פוקע תוך שני החדשים האחרונים לתקופת כהונתה של הכנסת היוצאת, או תוך ארבעה חדשים לאחר שהכנסת החליטה להתפזר, או תוך שלושת החדשים הראשונים לתקופת כהונתה של הכנסת הנכנסת – יעמוד בתקפו עד תום שלושת החדשים האמורים.

### שכר חברי הכנסת

חברי הכנסת יקבלו שכר כפי שנקבע בחוק.

ראו [פרק ט׳ לחוק הכנסת, התשנ״ד–1994](https://he.wikisource.org/wiki/חוק_הכנסת#פרק_ט).

### התפטרות של חבר כנסת

חבר הכנסת רשאי להתפטר מכהונתו; ההתפטרות תהיה בהגשה אישית של כתב התפטרות על ידי המתפטר ליושב ראש הכנסת, ואם נבצר ממנו להגישו אישית – על ידי משלוח בדרך שנקבעה בתקנון; כתב ההתפטרות יהיה חתום ביום ההגשה או המשלוח.

ראו [סעיף 15 לתקנון הכנסת](https://he.wikisource.org/wiki/תקנון_הכנסת#s_yp_15).

### תוצאות ההתפטרות [תיקון: תשע״ד־2]

חבר הכנסת שהגיש התפטרותו, חברותו בכנסת נפסקת כעבור ארבעים ושמונה שעות לאחר שכתב ההתפטרות הגיע לידי יושב ראש הכנסת, זולת אם חזר בו מהתפטרותו לפני כן. הסתיימה התקופה האמורה ביום מנוחה, יידחה סיומה ליום שלאחר מכן שאינו יום מנוחה, והכל כפי שייקבע בחוק.

### פקיעת כהונה או מועמדות [תיקון: תשס״א־6]

חבר הכנסת או מועמד לכנסת שנבחר או נתמנה לאחד התפקידים שנושאיהם מנועים מהיות מועמדים לכנסת, חברותו בכנסת או מועמדותו לכנסת, לפי הענין, נפסקת עם בחירתו או עם התמנותו לאחד התפקידים כאמור; לענין זה, ”מועמד לכנסת“ – מי ששמו כלול ברשימת מועמדים לכנסת, מיום הגשת רשימה עד יום תחילת כהונתו כחבר הכנסת.

### הפסקת חברות של חבר הכנסת [תיקון: תשמ״א, תשנ״ה־2, תש״ס, תשס״א־5, תשע״ו־2]

#### (א)

חבר הכנסת שהורשע בפסק דין סופי בעבירה פלילית, וקבע בית המשפט, ביוזמתו או לבקשת היועץ המשפטי לממשלה, שיש עם העבירה קלון, תיפסק חברותו בכנסת ביום שפסק הדין נעשה סופי, ואין נפקא מינה אם העבירה נעברה בזמן שהיה חבר אותה הכנסת, חבר כנסת קודמת או לפני שהיה לחבר הכנסת.

#### (ב)

סעיף קטן (א) יחול גם על חבר הכנסת שפסק הדין בענינו נעשה סופי לאחר שהחל לכהן כחבר הכנסת; בקשת היועץ המשפטי לפי סעיף קטן (א) יכול שתוגש כל עוד פסק הדין לא נעשה סופי; הבקשה תוגש לבית המשפט שנתן את גזר הדין, ואם הוגש ערעור, לבית המשפט שלערעור.

#### (ג)

1. הכנסת רשאית, ברוב של 90 חברי הכנסת, להחליט להפסיק את חברותו של חבר הכנסת אם קבעה שהתקיים בו, לאחר היבחרה של אותה כנסת, האמור [בסעיף 7א(א)(2) או (3)](https://he.wikisource.org/wiki/חוק-יסוד:_הכנסת#s_yp_7_) לגבי מועמד.
2. החלטה כאמור בפסקה (1) תתקבל לפי הצעת ועדת הכנסת שהתקבלה ברוב של שלושה רבעים מחבריה, על בסיס בקשה של 70 חברי הכנסת, מתוכם 10 לפחות חברי כנסת בסיעות שאינן צדדים להסכמים המחייבים תמיכה בממשלה.
3. מי שחברותו בכנסת הופסקה לפי פסקה (1), משרתו תתפנה כעבור 14 ימים מיום החלטת הכנסת, ואולם בתקופה שמהחלטת הכנסת ועד יום הפסקת החברות הוא לא יהיה רשאי להשתתף בישיבות הכנסת או בישיבות ועדה של הכנסת אלא לשם הצבעה בלבד.
4. על החלטת הכנסת להפסיק את חברותו רשאי חבר הכנסת לערער לבית המשפט העליון.
5. סעיף קטן זה לא יחול בתקופת בחירות, כפי שתיקבע בחוק.
6. פרטים לעניין הגשת הבקשה, הדיון בה וההשגה על ההחלטה ייקבעו בחוק או בתקנון הכנסת.

### השעיה [תיקון: תשמ״א, תש״ס, תשס״ז]

#### (א)

חבר הכנסת שהורשע בעבירה פלילית וקבע בית המשפט, ביזמתו או לבקשת היועץ המשפטי לממשלה, שיש עם העבירה קלון, יושעה מכהונתו בכנסת מיום קביעת בית המשפט ועד למועד שבו פסק הדין נעשה סופי.

#### (ב)

חבר הכנסת שהורשע בעבירה פלילית ונידון למאסר, יושעה מכהונתו בכנסת למשך הזמן שהוא נושא את עונש המאסר.

#### (ב1)

הוראות סעיף זה יחולו גם על חבר הכנסת שהורשע בעבירה כאמור בסעיפים קטנים (א) או (ב) לפני היותו חבר הכנסת.

#### (ג)

(בוטל).

### הפסקת חברות בכנסת של שר או סגן שר [תיקון: תשע״ה, תש״ף־2, תשפ״א, תשפ״ג]

#### (א)

חבר הכנסת המכהן כשר או כסגן שר רשאי להפסיק את חברותו בכנסת לפי הוראות סעיף זה; הפסקת חברות כאמור תהיה בהודעה בכתב ליושב ראש הכנסת, בצירוף הסכמתו בכתב של יושב ראש סיעתו של חבר הכנסת, ויחולו עליה הוראות [סעיף 40](https://he.wikisource.org/wiki/חוק-יסוד:_הכנסת#s_yp_40); הוראות סעיף זה לא יחולו על חבר הכנסת המכהן כראש הממשלה, ממלא מקומו, ראש הממשלה החלופי או ראש הממשלה בפועל.

#### (א1)

על אף האמור בסעיף קטן (א), חבר הכנסת המכהן כשר או כסגן שר אינו רשאי להפסיק את חברותו בכנסת לפי סעיף זה בתקופה שמתחילת כהונתה של כנסת חדשה ועד לכינון ממשלה לפי [סעיף 13](https://he.wikisource.org/wiki/חוק-יסוד:_הממשלה#s_yp_13) [או 13א(ה) לחוק־יסוד: הממשלה](https://he.wikisource.org/wiki/חוק-יסוד:_הממשלה#סעיף_13א), ומהיום ה־90 שלפני יום הבחירות לכנסת לפי [סעיף 9](https://he.wikisource.org/wiki/חוק-יסוד:_הכנסת#s_yp_9) או מיום היווצרות עילה לקיום בחירות לפי [סעיף 34](https://he.wikisource.org/wiki/חוק-יסוד:_הכנסת#s_yp_34) [או 36א](https://he.wikisource.org/wiki/חוק-יסוד:_הכנסת#s_yp_36_) או לפי [סעיף 11(ב)](https://he.wikisource.org/wiki/חוק-יסוד:_הממשלה#s_yp_11) [או 29(ו) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_29), לפי העניין.

#### (ב)

חבר הכנסת שמסר הודעה כאמור בסעיף קטן (א), חברותו בכנסת נפסקת כעבור 48 שעות לאחר שההודעה הגיעה לידי יושב ראש הכנסת, זולת אם חזר בו מהודעתו קודם לכן בהודעה בכתב ליושב ראש הכנסת; הסתיימה התקופה האמורה ביום מנוחה, יידחה סיומה ליום שלאחר מכן שאינו יום מנוחה, והכול כפי שייקבע בחוק.

#### (ג)

נפסקה חברותו בכנסת של שר או סגן שר לפי הוראות סעיף זה, תתחדש חברותו בכנסת שאליה נבחר בהתקיים אחד מאלה, והוא לא יידרש לשוב ולהצהיר אמונים לפי [סעיף 15](https://he.wikisource.org/wiki/חוק-יסוד:_הכנסת#s_yp_15):

1. הוא חדל לכהן כשר או כסגן שר;
2. הוא היה לראש הממשלה או לראש הממשלה החלופי;
3. הוא נקבע לכהן כראש הממשלה בפועל;
4. הוא היה לממלא מקום ראש הממשלה.

#### (ד)

1. הוראות אלה יחולו לעניין מספר חברי הכנסת המרבי באותה סיעה שרשאים להפסיק את חברותם בכנסת לפי סעיף זה:
   - מנתה הסיעה בין חבר כנסת אחד לשלושה חברי הכנסת – רשאים להפסיק את חברותם מחצית מחברי הסיעה; תוצאת חישוב כאמור שאינה מספר שלם תעוגל למספר השלם הגבוה הקרוב;
   - מנתה הסיעה בין ארבעה לשישה חברי הכנסת – רשאים להפסיק את חברותם שלושה חברי הכנסת;
   - מנתה הסיעה בין שבעה לתשעה חברי הכנסת – רשאים להפסיק את חברותם ארבעה חברי הכנסת;
   - מנתה הסיעה בין עשרה לשבעה עשר חברי הכנסת – רשאים להפסיק את חברותם חמישה חברי הכנסת;
   - מנתה הסיעה שמונה עשר חברי הכנסת לפחות – רשאים להפסיק את חברותם שליש מחברי הסיעה; תוצאת חישוב כאמור שאינה מספר שלם תעוגל למספר השלם הגבוה הקרוב.
2. אין בשינוי מספר חברי סיעה, ובכלל זה בשל התפלגות או מיזוג עם סיעה אחרת, כדי להשפיע על הפסקת החברות בכנסת של חבר הכנסת שנעשתה לפני שינוי כאמור.

#### (ה)

נפסקה חברותו בכנסת של חבר הכנסת לפי סעיף זה והתחדשה חברותו בכנסת משום שחדל לכהן כשר או שחדל לכהן כסגן שר שלא בנסיבות המנויות [בסעיף 26(2) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_26), לא תיפסק שוב חברותו בכנסת לפי הוראות סעיף זה בתקופת כהונתה של אותה הכנסת.

#### (ו)

1. על אף האמור בסעיף קטן (ג), שר או סגן שר שהפסיק את חברותו בכנסת לפי סעיף זה וחבר הכנסת שהוא שר או סגן שר החברים באותה סיעה רשאים להודיע ליושב ראש הכנסת בהודעה משותפת בכתב, בצירוף הסכמתו בכתב של יושב ראש סיעתם, על חידוש חברותו בכנסת של השר או סגן השר שחברותו נפסקה ועל הפסקת חברותו של חבר הכנסת האחר באותו מועד (בחוק־יסוד זה – הודעת החלפה).
2. על חידוש החברות והפסקת החברות בכנסת בהתאם להודעת החלפה יחולו הוראות סעיף קטן (ב), בשינויים המחויבים, אולם חזרה מהודעת ההחלפה תהיה רק בהודעה משותפת בכתב של מגישי הודעת ההחלפה ליושב ראש הכנסת.
3. לא ימסור חבר הכנסת שחברותו בכנסת נתחדשה לפי פסקה (1) הודעת החלפה נוספת בתקופת כהונתה של אותה הכנסת.

#### (ז)

שר או סגן שר שהפסיק את חברותו בכנסת לפי סעיף זה והגיש כתב התפטרות לפי [סעיף 22(א)](https://he.wikisource.org/wiki/חוק-יסוד:_הממשלה#s_yp_22) [או 26(1) לחוק־יסוד: הממשלה](https://he.wikisource.org/wiki/חוק-יסוד:_הממשלה#s_yp_26), או שנמסר לידיו כתב העברה מכהונה לפי [סעיף 22(ב)](https://he.wikisource.org/wiki/חוק-יסוד:_הממשלה#s_yp_22), [26(3)](https://he.wikisource.org/wiki/חוק-יסוד:_הממשלה#s_yp_26), [43ד(ב)](https://he.wikisource.org/wiki/חוק-יסוד:_הממשלה#סעיף_43ד) [או 43ה(ב) לחוק־יסוד: הממשלה](https://he.wikisource.org/wiki/חוק-יסוד:_הממשלה#סעיף_43ה), לפי העניין, רשאי להודיע ליושב ראש הכנסת בסמוך לאחר מועד ההגשה או המסירה כאמור כי לא תתחדש חברותו בכנסת, ויראו אותו כמי שהתפטר מהכנסת במועד הפסקת כהונתו בממשלה; על הודעה ליושב ראש הכנסת כאמור בסעיף קטן זה יחולו הוראות [סעיף 40](https://he.wikisource.org/wiki/חוק-יסוד:_הכנסת#s_yp_40), בשינויים המחויבים.

### חילופים של חברי כנסת [תיקון: תשמ״א, תשע״ה, תש״ף־2]

#### (א)

נתפנתה משרתו של חבר הכנסת, יבוא במקומו – מתוך רשימת המועמדים שכללה את שמו – המועמד ששמו נקוב ראשון אחרי שמו של אחרון הנבחרים.

#### (ב)

מי שחברותו בכנסת הושעתה לפי [סעיף 42ב](https://he.wikisource.org/wiki/חוק-יסוד:_הכנסת#s_yp_42b), משרתו תתפנה לתקופת ההשעיה ויבוא במקומו המועמד כאמור בסעיף קטן (א); חזר למלא את משרתו, יחדל לכהן האחרון שנהיה לחבר הכנסת מתוך רשימת המועמדים, ולא תיפגע בשל כך בלבד זכותו של האחרון לשוב ולהיות לאחר מכן חבר הכנסת מכוח הוראות סעיף זה.

#### (ג)

מי שחברותו בכנסת נפסקה לפי [סעיף 42ג(א)](https://he.wikisource.org/wiki/חוק-יסוד:_הכנסת#s_yp_42g), תתפנה משרתו ויבוא במקומו המועמד כאמור בסעיף קטן (א); נתחדשה חברותו בכנסת לפי [סעיף 42ג(ג)](https://he.wikisource.org/wiki/חוק-יסוד:_הכנסת#s_yp_42g), יחולו הוראות סעיף קטן (ב) סיפה.

#### (ד)

מי שחברותו בכנסת נפסקה בהתאם להודעת החלפה לפי [סעיף 42ג(ו)](https://he.wikisource.org/wiki/חוק-יסוד:_הכנסת#s_yp_42g) (בסעיף זה – חבר הכנסת המוחלף), תתפנה משרתו ויבוא במקומו מי שהגיש עמו את הודעת ההחלפה כאמור [באותו סעיף](https://he.wikisource.org/wiki/חוק-יסוד:_הכנסת#s_yp_42g).

#### (ה)

נתחדשה חברותו בכנסת של חבר הכנסת המוחלף לפי [סעיף 42ג(ג)](https://he.wikisource.org/wiki/חוק-יסוד:_הכנסת#s_yp_42g), יחולו הוראות סעיף קטן (ב) סיפה.

#### (ו)

נתחדשה חברותו בכנסת של חבר הכנסת המוחלף בהתאם להודעת החלפה נוספת לפי [סעיף 42ג(ו)](https://he.wikisource.org/wiki/חוק-יסוד:_הכנסת#s_yp_42g), יחולו הוראות סעיף קטן (ד).

### יציבות החוק

על אף האמור בכל דין אחר, אין בכוחן של תקנות־שעת־חירום לשנות חוק זה, להפקיע זמנית את תקפו או לקבוע בו תנאים.

### נוקשות סעיפים

אין לשנות [סעיף 44](https://he.wikisource.org/wiki/חוק-יסוד:_הכנסת#s_yp_44) או סעיף זה, אלא ברוב של שמונים חברי כנסת.

### תחולת נוקשות [תיקון: תשנ״ב־2]

הוראת [סעיף 45](https://he.wikisource.org/wiki/חוק-יסוד:_הכנסת#s_yp_45) תחול גם לענין שינוי [סעיף 9א(א)](https://he.wikisource.org/wiki/חוק-יסוד:_הכנסת#s_yp_9_).

### מתי דרוש רוב מיוחד [תיקון: תשי״ט־3, תש״ן, תשנ״ב־2]

הרוב הדרוש לפי חוק זה לשינוי [הסעיפים 4](https://he.wikisource.org/wiki/חוק-יסוד:_הכנסת#s_yp_4), [9א](https://he.wikisource.org/wiki/חוק-יסוד:_הכנסת#s_yp_9_), [34](https://he.wikisource.org/wiki/חוק-יסוד:_הכנסת#s_yp_34), [44](https://he.wikisource.org/wiki/חוק-יסוד:_הכנסת#s_yp_44) [או 45](https://he.wikisource.org/wiki/חוק-יסוד:_הכנסת#s_yp_45) יהא דרוש להחלטות מליאת הכנסת בקריאה הראשונה, בקריאה השניה ובקריאה השלישית. לענין סעיף זה ”שינוי“ – בין מפורש ובין משתמע.

---

נתקבל בכנסת ביום כ״ב בשבט תשי״ח (12 בפברואר 1958).

- **דוד בן־גוריון**  
  ראש הממשלה
- **יצחק בן־צבי**  
  נשיא המדינה

---

**אזהרה**: המידע בוויקיטקסט נועד להעשרה בלבד ו[אין לראות בו ייעוץ משפטי](https://he.wikisource.org/wiki/ויקיטקסט:הבהרה_משפטית#ויקיטקסט_אינו_מקור_לייעוץ_משפטי). במידת הצורך היוועצו בעורך־דין.

---

### חוקי היסוד של מדינת ישראל

- [חופש העיסוק](https://he.wikisource.org/wiki/חוק-יסוד:_חופש_העיסוק)
- [ירושלים בירת ישראל](https://he.wikisource.org/wiki/חוק-יסוד:_ירושלים_בירת_ישראל)
- [ישראל – מדינת הלאום של העם היהודי](https://he.wikisource.org/wiki/חוק-יסוד:_ישראל_–_מדינת_הלאום_של_העם_היהודי)
- [כבוד האדם וחירותו](https://he.wikisource.org/wiki/חוק-יסוד:_כבוד_האדם_וחירותו)
- [הכנסת](https://he.wikisource.org/wiki/חוק-יסוד:_הכנסת)
- [מבקר המדינה](https://he.wikisource.org/wiki/חוק-יסוד:_מבקר_המדינה)
- [הממשלה](https://he.wikisource.org/wiki/חוק-יסוד:_הממשלה)
- [מקרקעי ישראל](https://he.wikisource.org/wiki/חוק-יסוד:_מקרקעי_ישראל)
- [משאל עם](https://he.wikisource.org/wiki/חוק-יסוד:_משאל_עם)
- [משק המדינה](https://he.wikisource.org/wiki/חוק-יסוד:_משק_המדינה) ([ה"ש 2009-2016](https://he.wikisource.org/wiki/חוק-יסוד:_תקציב_המדינה_לשנים_2009_עד_2016_(הוראות_מיוחדות)_(הוראת_שעה)), [ה"ש 2017-2018](https://he.wikisource.org/wiki/חוק-יסוד:_תקציב_המדינה_לשנים_2017_ו-2018_(הוראות_מיוחדות)_(הוראת_שעה)))
- [נשיא המדינה](https://he.wikisource.org/wiki/חוק-יסוד:_נשיא_המדינה)
- [הצבא](https://he.wikisource.org/wiki/חוק-יסוד:_הצבא)
- [השפיטה](https://he.wikisource.org/wiki/חוק-יסוד:_השפיטה)

---

### About this digital edition

This e-book comes from the online library [Wikisource](https://he.wikisource.org/wiki/Main_Page)[^1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the [Creative Commons Attribution-ShareAlike 3.0 Unported](https://www.creativecommons.org/licenses/by-sa/3.0/)[^2] license or, at your choice, those of the [GNU FDL](https://www.gnu.org/copyleft/fdl.html)[^3].

Wikisource is constantly looking for new members. During the realization of this book, it's possible that we made some errors. You can report them at [this page](https://he.wikisource.org/wiki/Wikisource:Scriptorium)[^4].

The following users contributed to this book:

[רשימת העורכים הושמטה לבקשתך.]

---

[^1]: https://wikisource.org
[^2]: https://www.creativecommons.org/licenses/by-sa/3.0
[^3]: https://www.gnu.org/copyleft/fdl.html
[^4]: https://wikisource.org/wiki/Wikisource:Scriptorium