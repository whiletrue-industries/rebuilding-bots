**חוק משכן הכנסת, רחבתו ומשמר הכנסת, תשכ״ח–1968**

[מקור: ](https://he.wikisource.org/wiki/%D7%97%D7%95%D7%A7_%D7%9E%D7%A9%D7%9B%D7%9F_%D7%94%D7%9B%D7%A0%D7%A1%D7%AA,_%D7%A8%D7%97%D7%91%D7%AA%D7%95_%D7%95%D7%9E%D7%A9%D7%9E%D7%A8_%D7%94%D7%9B%D7%A0%D7%A1%D7%AA)

# חוק משכן הכנסת, רחבתו ומשמר הכנסת

## יוצא מוויקיטקסט ב־7 באוקטובר 2024

### חוק משכן הכנסת, רחבתו ומשמר הכנסת, תשכ״ח–1968

---

#### תוכן עניינים

- [פרק א׳: פרשנות](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq__)
- [פרק ב׳: חסינות משכן הכנסת והרחבה וקיום הסדר בהם](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_b)
- [פרק ג׳: הבטחת החסינות והסדר במשכן הכנסת, ברחבה ובמתחם נוסף](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_g)
- [פרק ג׳1: הסדרת התנועה](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_g1)
- [פרק ד׳: אנשי משמר הכנסת](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_d)
- [פרק ה׳: עונשין](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_h)
- [פרק ו׳: שונות](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_w)
- [תוספת: גבולות רחבת הכנסת](https://he.wikisource.org/wiki/חוק_משכן_הכנסת,_רחבתו_ומשמר_הכנסת#twspt)

---

### פרק א׳: פרשנות

#### 1. הגדרות [תיקון: תשס״ד]

בחוק זה –

- **”משכן הכנסת“** – הבנין שיוחד לכנסת;
- **”רחבת הכנסת“** – השטח שמסביב למשכן הכנסת ושגבולותיו מסומנים בקו עבה במפה הניתנת [בתוספת לחוק זה](https://he.wikisource.org/wiki/חוק_משכן_הכנסת,_רחבתו_ומשמר_הכנסת#twspt), לרבות הבנינים והכבישים שבאותו שטח;
- **”אדם מוסמך“** – כל אחד מאלה:
  1. איש משמר הכנסת;
  2. סדרן;
  3. מוסמך לערוך חיפוש;
  4. מוסמך לדרוש הזדהות;
- **”איש משמר הכנסת“** – אדם שהתמנה לשמור על הביטחון והסדר במשכן הכנסת וברחבה;
- **”סדרן“** – אדם שהתמנה לשמור על קיום הסדר במשכן הכנסת וברחבה, ולתת שירותים לחברי הכנסת ולבאי משכן הכנסת לפי הוראות יושב ראש הכנסת;
- **”מוסמך לערוך חיפוש“** – איש משמר הכנסת, סדרן או מי שהוסמך לכך על ידי יושב ראש הכנסת, לאחר שעבר הכשרה מקצועית מתאימה שקבע קצין הכנסת, ובלבד שאין מניעה למינויו מטעמים של שלום הציבור, לרבות עברו הפלילי;
- **”מוסמך לדרוש הזדהות“** – מי שהוסמך על ידי קצין הכנסת לדרוש הזדהות והצגת מסמכים, לאחר שעבר הכשרה מקצועית מתאימה ובלבד שאין מניעה למינויו מטעמים של שלום הציבור, לרבות עברו הפלילי;
- **”חפץ אסור“** – כל אחד מאלה:
  1. כלי יריה – כהגדרתו [בחוק כלי היריה, התש״ט–1949](https://he.wikisource.org/wiki/חוק_כלי_היריה);
  2. חומר נפץ – כהגדרתו [בחוק חומרי נפץ, התשי״ד–1954](https://he.wikisource.org/wiki/חוק_חומרי_נפץ);
  3. סכין או אולר – כהגדרתם [בסעיף 184 לחוק העונשין, התשל״ז–1977](https://he.wikisource.org/wiki/חוק_העונשין#סעיף_184), וכל נשק קר אחר;
  4. חומר מסוכן – כהגדרתו [בחוק החומרים המסוכנים, התשנ״ג–1993](https://he.wikisource.org/wiki/חוק_החומרים_המסוכנים);
  5. חפץ שהחזקתו או השימוש בו מהווה עבירה;
  6. כל חפץ, לרבות בעל חיים, למעט כלב נחיה אשר לדעת קצין הכנסת או מי שהוא הסמיכו לכך, יש בו או בשימוש בו כדי לפגוע בשלום הציבור, בבטיחות או בסדר במשכן הכנסת, ברחבה או במתחם נוסף, והודעה על כך נמסרה למחזיק בו;
- **”כלב נחיה“** – כהגדרתו [בחוק איסור הפליית עיוורים המלווים בכלבי נחיה, התשנ״ג–1993](https://he.wikisource.org/wiki/חוק_איסור_הפליית_עיוורים_המלווים_בכלבי_נחיה);
- **”מתחם נוסף“** – מקום הנמצא מחוץ למשכן הכנסת או רחבתו, לרבות באזור כהגדרתו [בחוק להארכת תוקפן של תקנות שעת חירום (יהודה והשומרון וחבל עזה – שיפוט בעבירות ועזרה משפטית), התשל״ח–1977](https://he.wikisource.org/wiki/תקנות_שעת_חירום_(יהודה_והשומרון_וחבל_עזה_–_שיפוט_בעבירות_ועזרה_משפטית)), שתחומו הוגדר על ידי יושב ראש הכנסת כאמור [בסעיף 15א](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_15_), בעת שמתקיימים בו ישיבה של הכנסת או של ועדה מועדותיה או אירוע מטעם הכנסת.

### פרק ב׳: חסינות משכן הכנסת והרחבה וקיום הסדר בהם

#### 2. הוראות יושב־ראש הכנסת

יושב ראש הכנסת רשאי לתת כל הוראה ולנקוט כל אמצעי הנראים לו דרושים לקיום הסדר והבטחון במשכן הכנסת וברחבה.

#### 3. כניסה לכנסת [תיקון: תשמ״ז, תשנ״ו, תשע״ו]

- (א) יושב־ראש הכנסת, לאחר התייעצות עם הסגנים, רשאי לקבוע שטחים בתוך משכן הכנסת והרחבה שהכניסה אליהם מותרת ושטחים האסורים בכניסה.
  
  פורסמו [תקנות משכן הכנסת ורחבתו (שטחים מותרים ואסורים בכניסה), התשכ״ח–1968](https://he.wikisource.org/wiki/תקנות_משכן_הכנסת_ורחבתו_(שטחים_מותרים_ואסורים_בכניסה)).

- (ב) אדם רשאי להיכנס לשטח במשכן הכנסת או ברחבה שהכניסה אליו נאסרה לפי סעיף קטן (א) אם יש בידו היתר שניתן מאת יושב־ראש הכנסת או מטעמו, ויושב־ראש הכנסת רשאי לתת היתרים מסוגים שונים, בין כלליים ובין מיוחדים.

- (ג) יושב ראש הכנסת או מי שהוא הסמיך לענין היתרים לפי סעיף קטן (ב) רשאי להביא בחשבון את עברו הפלילי של מבקש ההיתר לגבי עבירות לפי –
  1. [פרק ז׳](https://he.wikisource.org/wiki/חוק_העונשין#פרק_ז), [סימנים א׳](https://he.wikisource.org/wiki/חוק_העונשין#פרק_ח_סימן_א), [א׳1](https://he.wikisource.org/wiki/חוק_העונשין#פרק_ח_סימן_א1), [ב׳](https://he.wikisource.org/wiki/חוק_העונשין#פרק_ח_סימן_ב), [ז׳](https://he.wikisource.org/wiki/חוק_העונשין#פרק_ח_סימן_ז) [ו־ט׳ לפרק ח׳](https://he.wikisource.org/wiki/חוק_העונשין#פרק_ח_סימן_ט), [סימן ג׳ לפרק ט׳](https://he.wikisource.org/wiki/חוק_העונשין#פרק_ט_סימן_ג) [וסימנים א׳](https://he.wikisource.org/wiki/חוק_העונשין#פרק_י_סימן_א), [ד׳](https://he.wikisource.org/wiki/חוק_העונשין#פרק_י_סימן_ד), [ה׳](https://he.wikisource.org/wiki/חוק_העונשין#פרק_י_סימן_ה), [ז׳](https://he.wikisource.org/wiki/חוק_העונשין#פרק_י_סימן_ז), [ו־ח׳ לפרק י׳ של חוק העונשין, התשל״ז–1977](https://he.wikisource.org/wiki/חוק_העונשין#פרק_י_סימן_ח);
  2. [תקנות ההגנה (שעת חירום), 1945](https://he.wikisource.org/wiki/תקנות_ההגנה_(שעת_חירום));
  3. [פקודת מניעת טרור, התש״ח–1948](https://he.wikisource.org/wiki/פקודת_מניעת_טרור);
  4. [חוק למניעת הסתננות (עבירות ושיפוט), התשי״ד–1954](https://he.wikisource.org/wiki/חוק_למניעת_הסתננות_(עבירות_ושיפוט));
  5. [חוק המאבק בטרור, התשע״ו–2016](https://he.wikisource.org/wiki/חוק_המאבק_בטרור), וכן עבירות לפי חיקוק אחר שהן מעשה טרור כהגדרתו [בחוק האמור](https://he.wikisource.org/wiki/חוק_המאבק_בטרור).

#### 4. ייחוד אולם ישיבות הכנסת

לא ייכנס אדם לאולם ישיבות המליאה בשעות עבודתה אלא על פי היתר מיוחד מאת יושב־ראש הכנסת או מטעמו, ובהתאם להוראות ההיתר.

#### 5. איסור לשאת חפץ אסור [תיקון: תשס״ד]

לא יכניס אדם חפץ אסור ולא יחזיקנו בתוך משכן הכנסת או ברחבה אלא בהיתר מאת יושב־ראש הכנסת.

#### 6. פעולה שעובד ציבורי אינו רשאי לבצעה [תיקון: תשס״ד]

כל אדם או גוף הממלא תפקיד על פי דין (בסעיף זה – עובד הציבור) אינו רשאי לעשות במשכן הכנסת או ברחבה כל פעולה שהוא חייב או רשאי לבצעה במילוי תפקידו, אלא בהיתר מאת יושב־ראש הכנסת, והעובדה שעובד הציבור פעל כאמור לפי הוראות הממונה עליו לא תשמש לו הגנה.

#### 7. הסדר במשכן הכנסת וברחבה

- (א) לא ינהג אדם במשכן הכנסת או ברחבה בדרך או בצורה שיש בה כדי להפריע לעבודה התקינה בכנסת או להפריע לבאי משכן הכנסת.
- (ב) במשכן הכנסת וברחבה לא תיערך כל אסיפה וכל תהלוכה אלא בהיתר, בין כללי ובין מיוחד, מאת יושב־ראש הכנסת.
- (ג) במשכן הכנסת וברחבה לא יעמיד אדם שלט, מודעה או כרזה אלא בהיתר מאת יושב־ראש הכנסת.
- (ד) בסעיף זה –
  - **”אסיפה“** – עשרה אנשים או יותר שנאספו לפעול במשותף;
  - **”תהלוכה“** – עשרה אנשים או יותר ההולכים יחד, או מתקהלים לשם הליכה יחד, ממקום למקום לשם מטרה משותפת, בין שהסתדרו בסך ובין שלא הסתדרו כך.

[תיקון: תשס״ד]

### פרק ג׳: הבטחת החסינות והסדר במשכן הכנסת, ברחבה ובמתחם נוסף

#### 8. קצין הכנסת [תיקון: תשס״ד, תשנ״ה, תשנ״ז]

- (א) יושב־ראש הכנסת, בהתייעצות עם הסגנים ובאישורה של ועדת הכנסת, ימנה את קצין הכנסת.
- (ב) קצין הכנסת יהיה ממונה על שמירת הביטחון ועל קיום הסדר במשכן הכנסת וברחבה, על אבטחת מידע מסווג של הכנסת או מידע מסווג המצוי ברשותה, ובקשר לכל אלה על אכיפת הוראות חוק זה והוראות שניתנו לפיו.
- (ג) לקצין הכנסת יהיו כל הסמכויות הדרושות לו לביצוע תפקידיו ולשם כך נתונות לו גם הסמכויות הנתונות בכל דין אחר למפקד משטרת מחוז.
- (ג1) קצין הכנסת יכהן גם כמפקד משמר הכנסת.
- (ד) קצין הכנסת יהיה אחראי לפני יושב־ראש הכנסת למילוי תפקידו לפי חוק זה.
- (ה) בהעדרו של קצין הכנסת יהיו לסגן מפקד משמר הכנסת סמכויות קצין הכנסת.

#### 9. קצין הכנסת, מפקד הסדרנים ואנשי משמר הכנסת [תיקון: תשנ״ה, תשס״ד]

- (א) קצין הכנסת יפקד על הסדרנים ועל אנשי משמר הכנסת.
- (ב) (בוטל).

#### 10. הוראות סדרן ואיש משמר הכנסת [תיקון: תשנ״ה]

סדרן או איש משמר הכנסת רשאים להורות לכל אדם לעשות מעשה או להימנע מעשותו כדי למלא אחר הוראות חוק זה או הוראות שניתנו לפיו.

#### 11. הרחקת משיג גבול [תיקון: תשנ״ה]

סדרן או איש משמר הכנסת רשאים להרחיק ממשכן הכנסת ומהרחבה כל אדם שנכנס, או מתכוון להיכנס, למשכן הכנסת או לרחבה ללא היתר.

#### 12. הרחקת מפר הוראות [תיקון: תשס״ד]

קצין הכנסת, איש משמר הכנסת או סדרן רשאים להרחיק אדם ממשכן הכנסת והרחבה אם לא ציית להוראות שניתנו כדין, או הפר את הסדר במשכן או ברחבה, או שקיים יסוד סביר לחשוד שהוא עלול להפר את הסדר בהם, או שנכנס למקום שהכניסה אליו לא הותרה לו.

#### 12א. סמכות לדרוש הזדהות והצגת מסמכים [תיקון: תשס״ד]

אדם מוסמך רשאי לדרוש מכל מי שמבקש להיכנס למשכן הכנסת או לרחבה או הנמצא בהם, למסור לו את שמו ומענו ולהציג לפניו תעודת זהות או תעודה רשמית אחרת המעידה על זהותו, וכן היתר כניסה לפי הוראות חוק זה.

#### 12ב. סמכות עיכוב [תיקון: תשס״ד]

היה לאיש משמר הכנסת או לסדרן יסוד סביר לחשד כי אדם עבר עבירה במשכן הכנסת או ברחבה, או כי הוא עומד לעבור בהם עבירה העלולה לסכן את שלומו או ביטחונו של אדם, או את שלום הציבור, את הסדר הציבורי, או את ביטחון המדינה, רשאי הוא לעכבו ולדרוש ממנו להילוות עמו לתחנת המשטרה או למסור אותו לידי שוטר; על עיכוב כאמור יחולו הוראות [סעיפים 72 עד 74 לחוק סדר הדין הפלילי (סמכויות אכיפה – מעצרים), התשנ״ו–1996](https://he.wikisource.org/wiki/חוק_סדר_הדין_הפלילי_(סמכויות_אכיפה_–_מעצרים)#סעיף_72) (להלן – חוק המעצרים), בשינויים המחויבים.

#### 13. סמכות מעצר [תיקון: תשנ״ה, תשס״ד]

- (א) לא ציית אדם להוראות שניתנו על פי סמכויות העיכוב האמורות [בסעיף 12ב](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_12b) או הפריע לאיש משמר הכנסת או לסדרן להשתמש בסמכויות העיכוב, רשאי איש משמר הכנסת לעצרו ולמסור אותו לידי שוטר, בהקדם האפשרי, אך לא יאוחר מארבע שעות לאחר שנעצר.
- (ב) הוראות [סעיפים 24 עד 26 לחוק המעצרים](https://he.wikisource.org/wiki/חוק_סדר_הדין_הפלילי_(סמכויות_אכיפה_–_מעצרים)#s_yp_24) יחולו על מבצע מעצר לפי הוראות סעיף זה, בשינויים המחויבים.

#### 14. סמכות חיפוש [תיקון: תשנ״ה, תשס״ד]

- (א) בסעיף זה –
  - **”חיפוש“** – חיפוש בלא צו של שופט;
  - **”חיפוש על גוף“** – חיפוש על פני גופו של אדם, בבגדיו או בכליו.
- (ב) לשם שמירה על ביטחון המדינה, על הסדר הציבורי, או על שלומו או ביטחונו של אדם או של הציבור, רשאי המוסמך לערוך חיפוש, במסגרת מילוי תפקידו, לערוך חיפוש על גוף, בכלי רכב, במטען או בטובין אחרים, לפי הענין, בכל אחד מאלה:
  1. בעת כניסתם למשכן הכנסת או לרחבה;
  2. בעת הימצאם במשכן הכנסת או ברחבה, אם היה לו חשד שאדם מחזיק בהם חפץ אסור או דבר שנלקח שלא כדין ממשכן הכנסת או מהרחבה, או שחפץ אסור או דבר כאמור נמצא בכלי הרכב, במטען או בטובין האחרים.
- (ג) חיפוש על גוף הכרוך במגע גופני, ייערך על ידי בן מינו של האדם, אלא אם כן לא ניתן לעשות כן בנסיבות הענין ויש בדחיית החיפוש סיכון בלתי סביר לביטחון הציבור.

#### 14א. סמכות לדרוש הפקדת חפצים [תיקון: תשס״ד]

המוסמך לערוך חיפוש רשאי לדרוש שחפץ אסור יופקד במקום שיורה עליו, כל עוד נושאו נמצא במשכן הכנסת או ברחבה.

#### 14ב. סמכות תפיסה [תיקון: תשס״ד]

- (א) המוסמך לערוך חיפוש רשאי לתפוס חפץ אסור שלא הופקד כאמור [בסעיף 14א](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_14_), או כל חפץ שיש לו יסוד סביר להניח כי הוא עשוי לשמש ראיה בהליך משפטי בשל עבירה.
- (ב) מי שביצע תפיסת חפצים לפי סעיף קטן (א) יערוך רשימה שלהם, והוא רשאי להעבירם ידי המשטרה או להחזירם לאדם שממנו נתפסו.

#### 14ג. סמכויות נלוות [תיקון: תשס״ד]

- (א) סירב אדם לדרישת הזדהות, לדרישת הפקדת חפץ, לחיפוש או לתפיסה לפי הוראות חוק זה, רשאי מי שמוסמך להפעיל את הסמכויות האמורות, לפעול בדרכים אלה:
  1. למנוע מאותו אדם כניסה למשכן הכנסת או לרחבה או למנוע את הכנסתם של כלי רכב, מטען או טובין אחרים, למשכן הכנסת או לרחבה, הכל לפי הענין; הוראות [סעיף 12ב](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_12b) יחולו על פעולה לפי פסקה זו;
  2. להוציא ממשכן הכנסת או מהרחבה את האדם, כלי הרכב, המטען או הטובין האחרים, הכל לפי הענין.
- (ב) אין בהפעלת הסמכויות לפי סעיף קטן (a) כדי לגרוע מהסמכות לבצע את החיפוש או התפיסה על אף הסירוב, או משאר הסמכויות לפי חוק זה.

#### 15. סמכות להשתמש בכוח [תיקון: תשנ״ה]

סדרן או איש משמר הכנסת יהיו רשאים להשתמש בכוח במידה הדרושה למילוי תפקידיהם.

#### 15א. מתחם נוסף – הגדרתו והחלת הוראות עליו [תיקון: תשס״ד]

- (א) לא תתקיים ישיבה של הכנסת או של ועדה מועדותיה או אירוע מטעם הכנסת במתחם נוסף, אלא אם כן הוגדר המתחם הנוסף לפי הוראות סעיף קטן (ב), הוחלו עליו הוראות סעיף קטן (ג) ונקבע בו שילוט מתאים.
- (ב) יושב ראש הכנסת, בהתייעצות עם הסגנים ועם קצין הכנסת, ובתיאום עם משטרת ישראל, שירות הביטחון הכללי וצבא הגנה לישראל, יגדיר מתחם נוסף באופן שיכלול את השטח המצומצם ביותר ההכרחי לשם שמירה על הסדר והביטחון בו.
- (ג) לשם שמירה על הסדר והביטחון במתחם הנוסף, רשאי יושב ראש הכנסת, בהתייעצות עם קצין הכנסת ובתיאום עם הגופים האמורים בסעיף קטן (ב), להחיל את הוראות [סעיפים 3 עד 5](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_3), [10 עד 12](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_10), [12א](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_12_), [12ב](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_12b), [14](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_14), [14א](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_14_), [14ב](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_14b), [14ג](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_14g) [ו־15](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_15), כולן או חלקן, על מתחם נוסף; החליט יושב ראש הכנסת כאמור, יחולו אותן הוראות על המתחם הנוסף כאילו היה חלק ממשכן הכנסת, בשינויים המחויבים.
- (ד) על אף הוראות סעיף קטן (א), רשאי יושב ראש הכנסת לקבוע, במקרים מיוחדים, כי ישיבה של הכנסת או של ועדה מועדותיה תתקיים מחוץ למשכן הכנסת ורחבתו, במקום שקבע, אף אם אינו מתחם נוסף.

#### 15ב. הזדהות אדם מוסמך [תיקון: תשס״ד]

- (א) אדם מוסמך יענוד, בעת מילוי תפקידו, תג זיהוי גלוי לעין הנושא את שמו, שם משפחתו ותפקידו, ואם אינו לבוש מדים ומשתמש בסמכויות לפי חוק זה כלפי אדם, יזהה עצמו לפניו, בציון פרטי זהות ובהצגת תעודת המינוי שלו או תעודה המעידה על תפקידו ועל סמכויותיו.
- (ב) אדם מוסמך ימסור את פרטי הזהות לבקשת כל אדם, בכל ענין הקשור לתפקידו לפי חוק זה, בין אם הוא לבוש מדים ובין אם לאו.
- (ג) בסעיף זה, **”פרטי זהות“** – שם, שם משפחה ותפקיד.

#### 15ג. סייג לאחריות [תיקון: תשס״ד]

אדם מוסמך לא יישא באחריות פלילית או אזרחית למעשה או למחדל שעשה בתום לב ובאופן סביר במסגרת תפקידו ולשם מילויו; ואולם אין בהוראות סעיף זה כדי לגרוע מאחריות משמעתית לפי כל דין.

#### 16. תקיפת אדם מוסמך [תיקון: תשנ״ה, תשס״ד, תשס״ו]

התוקף אדם מוסמך כשהוא ממלא תפקידו כדין או המפריע לאדם מוסמך במילוי תפקידו או מכשילו בכך, רואים אותו כאילו עשה כאמור כלפי שוטר (כמשמעותו [בפקודת המשטרה](https://he.wikisource.org/wiki/פקודת_המשטרה)), ויחול עליו [החוק לתיקון דיני העונשין (תקיפת שוטרים), תשי״ב–1952](https://he.wikisource.org/wiki/חוק_לתיקון_דיני_העונשין_(תקיפת_שוטרים)).

[תיקון: תשנ״ט]

### פרק ג׳1: הסדרת התנועה

#### 16א. הגדרות [תיקון: תשנ״ט]

בפרק זה –

- **”ברירת משפט“, ”הודעת תשלום קנס“** – כמשמעותם [בחוק סדר הדין הפלילי [נוסח משולב], התשמ״ב–1982](https://he.wikisource.org/wiki/חוק_סדר_הדין_הפלילי) (להלן – חוק סדר הדין הפלילי);
- **”גורר מורשה“, ”רכב מנועי“** – כמשמעותם [בפקודת התעבורה](https://he.wikisource.org/wiki/פקודת_התעבורה) (להלן – פקודת התעבורה);
- **”עבירת תעבורה“** – כהגדרתה [בפקודת התעבורה](https://he.wikisource.org/wiki/פקודת_התעבורה), ובלבד שענינה אי ציות לתמרור או אי ציות להוראות בדבר הכוונה של תנועת רכב, חנייתו או עצירתו.

#### 16ב. הסדרת התנועה [תיקון: תשנ״ט]

קצין הכנסת, או מי שיושב ראש הכנסת הסמיכו לכך, רשאי לקבוע את הסדרי התנועה והחניה ברחבת הכנסת לפי [פקודת התעבורה](https://he.wikisource.org/wiki/פקודת_התעבורה), ולשם כך יהיו לו כל הסמכויות הנתונות לפי [הפקודה האמורה](https://he.wikisource.org/wiki/פקודת_התעבורה) למפקח על התעבורה, לקצין משטרה ולרשויות התימרור.

#### 16ג. סמכות לצורך הכוונת תנועת רכב [תיקון: תשנ״ט]

לצורך הכוונת תנועת רכב, חנייתו או עצירתו ברחבת הכנסת, תהיה לקצין הכנסת או לאיש משמר הכנסת שקצין הכנסת הסמיכו לכך לאחר שקיבל הכשרה מתאימה, כל סמכות הנתונה לפי כל דין לשוטר.

#### 16ד. סמכות למסור הודעות תשלום קנס [תיקון: תשנ״ט]

- (א) קצין הכנסת, או איש משמר הכנסת שקצין הכנסת הסמיכו לפי [סעיף 16ג](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_16g), שיש לו יסוד להניח כי אדם פלוני עבר ברחבת הכנסת עבירת תעבורה ברכב מנועי שהיא עבירה של ברירת משפט, רשאי למסור לו הודעת תשלום קנס.
- (ב) דין הודעת תשלום קנס שנמסרה בהתאם להוראות סעיף קטן (א), כדין הודעת תשלום קנס שנמסרה על ידי שוטר והוראות לפי [סעיפים 228 עד 230 לחוק סדר הדין הפלילי](https://he.wikisource.org/wiki/חוק_סדר_הדין_הפלילי#סעיף_228) יחולו לעניין זה, בשינויים המחויבים.

#### 16ה. אחריות לחניה [תיקון: תשנ״ט]

- (א) קצין הכנסת רשאי להורות על גרירתו או על העברתו של רכב מנועי, העומד ברחבת הכנסת במקום שהעמדתו אסורה, או בנסיבות שיש בהן כדי הפרת סדרי התנועה או בטיחותה, או שההרחקה דרושה לשם הסדרת התנועה או לבטיחותה או לבטיחות הציבור ברחבת הכנסת.
- (ב) גרירת הרכב או העברתו תיעשה על ידי איש משמר הכנסת או על ידי גורר מורשה, למקום אחר, בין בתחום רחבת הכנסת ובין מחוצה לה; הגרירה או ההעברה תיעשה תוך נקיטת אמצעי זהירות סבירים הדרושים כדי להבטיח את בטיחות הרכב.
- (ג) הוראות [סעיף 70א(ד), (ו) ו־(ז) לפקודת התעבורה](https://he.wikisource.org/wiki/פקודת_התעבורה#סעיף_70א) יחולו, בשינויים המחויבים, על גרירת רכב או על העברתו לפי סעיף זה.

#### 16ו. דרך בתחום רחבת הכנסת [תיקון: תשנ״ט]

לענין [פרק זה](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_g1), דין כל מקום בתחום רחבת הכנסת שבו יכול לנוע רכב מנועי, כדין ”דרך“ כהגדרתה [בפקודת התעבורה](https://he.wikisource.org/wiki/פקודת_התעבורה).

[תיקון: תשנ״ה]

### פרק ד׳: אנשי משמר הכנסת

#### 17. תנאי שירות [תיקון: תשנ״ה]

קבלת אנשי משמר הכנסת לשירות ותנאי שירותם יהיו כקבלת שוטרים לשירות וכתנאי שירותם, בתיאומים שקבע יושב־ראש הכנסת.

#### 18. שעות עבודה ומנוחה [תיקון: תשנ״ה]

[חוק שעות עבודה ומנוחה, תשי״א–1951](https://he.wikisource.org/wiki/חוק_שעות_עבודה_ומנוחה), לא יחול על העבדתם של אנשי משמר הכנסת.

#### 19. שיפוט משמעתי [תיקון: תשנ״ה, תשס״ד, תשס״ו, תשע״א, תשע״ב]

לענין חובת משמעת ושיפוט משמעתי דין איש משמר הכנסת כדין שוטר לפי [חוק המשטרה, התשס״ו–2005](https://he.wikisource.org/wiki/חוק_המשטרה) (בסעיף זה – חוק המשטרה) [ובפקודת המשטרה [נוסח חדש], התשל״א–1971](https://he.wikisource.org/wiki/פקודת_המשטרה) (בסעיף זה – פקודת המשטרה), אולם סמכויות שר המשטרה יהיו נתונות ליושב־ראש הכנסת וסמכויות המפקח הכללי – לקצין הכנסת, והכל בשינויים המחוייבים לפי הענין ובתיאומים שיקבע יושב ראש הכנסת וכן בשינויים אלה [בחוק המשטרה](https://he.wikisource.org/wiki/חוק_המשטרה) ולעניין פסקה (10) – [בפקודת המשטרה](https://he.wikisource.org/wiki/פקודת_המשטרה):

- (1) [בסעיף 1](https://he.wikisource.org/wiki/חוק_המשטרה#s_yp_1), בהגדרה ”קצין שיפוט בכיר“, במקום ”ניצב משנה“ יבוא ”סגן גונן“;
- (2) [בסעיף 27](https://he.wikisource.org/wiki/חוק_המשטרה#s_yp_27), במקום ”קצין משטרה שדרגתו תיקבע בפקודות משטרת ישראל,“ יבוא ”קצין שיפוט בכיר או עורך דין אחר שאינו עובד הלשכה המשפטית של הכנסת,“;
- (3) [בסעיף 42](https://he.wikisource.org/wiki/חוק_המשטרה#סעיף_42), במקום ”המפקח הכללי“ יבוא ”יושב ראש הכנסת“;
- (4) במקום האמור [בסעיף 43](https://he.wikisource.org/wiki/חוק_המשטרה#סעיף_43) יבוא ”יושב ראש הכנסת ימנה נשיא לבית הדין למשמעת שהוא עורך דין עובד הלשכה המשפטית של הכנסת.“;
- (5) [בסעיף 44](https://he.wikisource.org/wiki/חוק_המשטרה#סעיף_44) –
  - (א) בסעיף קטן (א), במקום ”שהם קציני משטרה בכירים, מהם שניים לפחות משפטנים“ יבוא ”שהם עורך דין שהוא עובד הלשכה המשפטית של הכנסת ושני קציני שיפוט בכירים“;
  - (ב) בסעיף קטן (ב) –
    - (1) במקום האמור בפסקה (1) יבוא ”עורך דין שהוא עובד הלשכה המשפטית של הכנסת וקצין שיפוט בכיר“;
    - (2) בפסקה (2), המילים ”בהסכמת שר המשפטים“ – יימחקו;
- (6) לענין [סעיף 55](https://he.wikisource.org/wiki/חוק_המשטרה#סעיף_55), היועץ המשפטי לכנסת יהיה נשיא בית הדין לערעורים;
- (7) לענין [סעיף 56](https://he.wikisource.org/wiki/חוק_המשטרה#סעיף_56), הרכב מותב בית הדין לערעורים יהיה נשיא בית הדין, קצין הכנסת ועורך דין שהוא עובד הכנסת או גמלאי הכנסת;
- (8) [בסעיף 67(א)](https://he.wikisource.org/wiki/חוק_המשטרה#סעיף_67), ברישה, במקום ”שקבע המפקח הכללי“ יבוא ”שקבע קצין הכנסת, בהסכמת המפקח הכללי“;
- (9) [בסעיף 71(ב)](https://he.wikisource.org/wiki/חוק_המשטרה#סעיף_71), במקום ”לקרן הכללית של משטרת ישראל“ יבוא ”לקרן התרבות של משמר הכנסת“;
- (10) [בסעיף 77י לפקודת המשטרה](https://he.wikisource.org/wiki/פקודת_המשטרה#סעיף_77י), במקום ”קצין משטרה בכיר“ יבוא ”סגן גונן ומעלה“.

#### 20. גימלאות לאנשי משמר [תיקון: תשנ״ה, תשנ״ו־2]

לענין הזכות לגימלה לפי [חוק שירות המדינה (גימלאות), תשט״ו–1955](https://he.wikisource.org/wiki/חוק_שירות_המדינה_(גימלאות)), דין איש משמר הכנסת כדין שוטר, בשינויים המחוייבים על פי הענין ובתיאומים שקבע יושב־ראש הכנסת, והסמכויות הניתנות [בחוק האמור](https://he.wikisource.org/wiki/חוק_שירות_המדינה_(גימלאות)) למפקח הכללי של המשטרה ולשר לבטחון הפנים, יהיו נתונות ליושב־ראש הכנסת.

#### 21. תגמולים לאנשי משמר [תיקון: תשמ״א, תשנ״ה, תשע״ז, תשפ״ד]

- (א) אירעה לאיש משמר הכנסת פגיעה המזכה לפי חוקי השיקום, יהיה דין איש משמר הכנסת, לעניין [חוק המשטרה (נכים ונספים), התשמ״א–1981](https://he.wikisource.org/wiki/חוק_המשטרה_(נכים_ונספים)), כדין שוטר ודין בני משפחתו, לרבות ארוסתו כהגדרתה [בסעיף 35ב(א) לחוק משפחות חיילים שנספו במערכה (תגמולים ושיקום), התש״י–1950](https://he.wikisource.org/wiki/חוק_משפחות_חיילים_שנספו_במערכה_(תגמולים_ושיקום)#סעיף_35ב), של איש משמר הכנסת שנפטר כדין בני משפחתו ודין ארוסתו של שוטר שנפטר, בשינויים המחויבים לפי העניין ובתיאומים שקבע יושב ראש הכנסת, וסמכות הניתנת [בחוק האמור](https://he.wikisource.org/wiki/חוק_המשטרה_(נכים_ונספים)) לשר הפנים תהיה נתונה ליושב ראש הכנסת.
- (ב) אירעה לאיש משמר הכנסת, תוך כדי השירות ועקב השירות, פגיעה שאינה פגיעה מזכה לפי חוקי השיקום ואינה פגיעת איבה, יחולו לעניין זה הוראות [פרק ה׳ לחוק הביטוח הלאומי](https://he.wikisource.org/wiki/חוק_הביטוח_הלאומי#prq_h) וכן יחולו, בשינויים המחויבים, הוראות [סעיפים 295א(ה) עד (ח)](https://he.wikisource.org/wiki/חוק_הביטוח_הלאומי#סעיף_295א) [ו־295ב לחוק האמור](https://he.wikisource.org/wiki/חוק_הביטוח_הלאומי#סעיף_295ב).
- (ג) בסעיף זה –
  - **”חוק הביטוח הלאומי“** – [חוק הביטוח הלאומי [נוסח משולב], התשנ״ה–1995](https://he.wikisource.org/wiki/חוק_הביטוח_הלאומי);
  - **”פגיעה מזכה לפי חוקי השיקום“** – כהגדרתה [בסעיף 295א(א) לחוק הביטוח הלאומי](https://he.wikisource.org/wiki/חוק_הביטוח_הלאומי#סעיף_295א);
  - **”פגיעת איבה“** – כהגדרתה [בחוק התגמולים לנפגעי פעולות איבה, התש״ל–1970](https://he.wikisource.org/wiki/חוק_התגמולים_לנפגעי_פעולות_איבה).

#### 22. זכויות יתר [תיקון: תשנ״ה]

אנשי משמר הכנסת זכאי לכל זכות יתר המוענקת כדין לשוטר, והוא הדין לכל פטור או הנחה ממס, מאגרה, מארנונה או מהיטל אשר שוטר זכאי להם על פי הדין.

### פרק ה׳: עונשין

#### 23. דרך החזקת חפץ אסור ללא היתר ועשיית מהומה [תיקון: תשס״ד]

ואלה דינם מאסר שנתיים:

- (1) העובר על הוראות [סעיף 5](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_5);
- (2) משתתף באסיפה או בתהלוכה ברחבת הכנסת בניגוד [לסעיף 7(ב)](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_7), המתפרץ או החודר או המסתנן למשכן הכנסת;
- (3) הנכנס בין כדין ובין שלא כדין, למשכן הכנסת או לרחבה ועשה בתוכם מעשה כדי לאפשר למשתתפים באסיפה או בתהלוכה להתפרץ, להיכנס או להסתנן למשכן הכנסת או לרחבה, בין שהוא עצמו השתתף באסיפה או בתהלוכה ובין שלא השתתף בהן.

#### 24. דין מבצע תפקיד ציבורי ללא רשות והשתתפות באסיפה או בתהלוכה

ואלה דינם מאסר שנה:

- (1) העובר על הוראות [סעיף 6](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_6);
- (2) המשתתף באסיפה או בתהלוכה במשכן הכנסת או ברחבה בניגוד [לסעיף 7(ב)](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_7).

#### 25. דין המפר הוראות אחרות [תיקון: תשנ״ה]

ואלה דינם מאסר חודש ימים או קנס 500 לירות:

- (1) הנכנס למשכן הכנסת, לרחבה או לאולם ישיבות המליאה ללא היתר לפי [סעיפים 3](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_3) [או 4](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_4);
- (2) העובר על הוראות [הסעיפים 7(א)](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_7), [7(ג)](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_7);
- (3) המפר הוראות שניתנו כדין מאת קצין הכנסת או מאת סדרן או איש משמר הכנסת;
- (4) המפר הוראות יושב־ראש הכנסת לפי [סעיף 2](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_2) ולא נקבע בחוק זה עונש אחר לאותה עבירה.

### פרק ו׳: שונות

#### 26. הגשת תביעה פלילית

לא תוגש תביעה פלילית נגד אדם בשל עבירה על חוק זה, ולא יהא היועץ המשפטי לממשלה רשאי לצוות על הפסקת הליכים שנפתחו – אלא על דעת יושב־ראש הכנסת.

#### 27. תחולת החוק [תיקון: תשמ״ז־2, תש״ף]

- (א) הוראות חוק זה, פרט [לסעיף 5](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_5), אינן חלות על –
  1. נשיא המדינה;
  2. חברי הכנסת.
- (ב) על אף האמור בסעיף קטן (א) יחולו הוראות [סעיף 7](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_7) גם על חברי הכנסת, אולם לענין זה לא יחולו עליהם הוראות [פרק ה׳](https://he.wikisource.org/wiki/חוק_משכן_הכנסת,_רחבתו_ומשמר_הכנסת#prq_h); עבר חבר הכנסת על הוראות [סעיף 7](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_7), יובא העניין בידי יושב ראש הכנסת לוועדת האתיקה של חברי הכנסת.
- (ג) הוראות סעיף זה יחולו גם על שרים וסגני שרים שאינם חברי הכנסת.

#### 28. תנאי שירות של סדרנים

דין הסדרנים, בין שנתקבלו לשירות לפני תחילת חוק זה ובין לאחר מכן, לענין קבלה לשירות ותנאי שירות לרבות הזכות לגימלה ולענין חובת משמעת ושיפוט משמעתי, כדין עובדי המדינה.

#### 29. מילוי מקומו של יושב־ראש הכנסת

בזמן ישיבות הכנסת בהעדר יושב־ראש הכנסת ימלא יושב־ראש הישיבה את מקום יושב־ראש הכנסת לענין חוק זה.

#### 29א. ועדת הבחירות המרכזית [תיקון: תשל״ז]

יושב ראש הכנסת יכול להרשות, בתנאים שיקבע, לועדת הבחירות המרכזית לכנסת לנהל פעולותיה, כולן או מקצתן, במשכן הכנסת וברחבתו.

#### 29ב. [תיקון: תשנ״ג, תשס״ח]

(בוטל).

#### 30. אצילת סמכויות [תיקון: תשנ״ה, תשס״ד]

- (א) יושב־ראש הכנסת רשאי לאצול בכתב לסגן יושב־ראש הכנסת את סמכויותיו לפי [סעיפים 3(ב)](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_3), [4](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_4), [6](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_6) [ו־7](https://he.wikisource.org/wiki/חוק_משכן_הכנסת,_רחבתו_ומשמר_הכנסת#s_yp_7) אם דרך כלל ואם לענין מסויים ואם לשעה.
- (ב) (בוטל).

#### 31. ביצוע ותקנות

יושב־ראש הכנסת ממונה על ביצוע חוק זה והוא רשאי, באישורה של ועדת הכנסת, להתקין תקנות בכל הנוגע לביצועו.

פורסמו [תקנות משכן הכנסת ורחבתו (הפגנות ותהלוכות), תשכ״ח–1968](https://he.wikisource.org/wiki/תקנות_משכן_הכנסת_ורחבתו_(הפגנות_ותהלוכות)).

פורסמו [תקנות משכן הכנסת ורחבתו (שטחים מותרים ואסורים בכניסה), התשכ״ח–1968](https://he.wikisource.org/wiki/תקנות_משכן_הכנסת_ורחבתו_(שטחים_מותרים_ואסורים_בכניסה)).

פורסמו [תקנות משכן הכנסת ורחבתו (היתרי כניסה), תשל״א–1971](https://he.wikisource.org/wiki/תקנות_משכן_הכנסת_ורחבתו_(היתרי_כניסה)).

פורסמו [תקנות משכן הכנסת ורחבתו (פעולות ועדת הבחירות המרכזית), תשל״ז–1977](https://he.wikisource.org/wiki/תקנות_משכן_הכנסת_ורחבתו_(פעולות_ועדת_הבחירות_המרכזית)).

#### 32. ביטול

חוק חסינות בניני הכנסת, תשי״ב–1952 – בטל.

#### 33. הוראות מעבר [תיקון: תשנ״ה]

מי שנתמנה להיות איש משמר הכנסת על פי חוק חסינות בניני הכנסת, תשי״ב–1952, והוא עודנו בשירות, רואים אותו כאילו נתמנה להיות איש משמר הכנסת על פי חוק זה, ותקופת שירותו כשומר תובא בחשבון לענין זכותו לגימלאות לפי [חוק שירות המדינה (גימלאות), תשט״ו–1955](https://he.wikisource.org/wiki/חוק_שירות_המדינה_(גימלאות)).

[תיקון: תשנ״ט]

### תוספת

#### גבולות רחבת הכנסת

(המפה הושמטה)

---

נתקבל בכנסת ביום ו׳ באב תשכ״ח (31 ביולי 1968).

- **שניאור זלמן שזר**  
  נשיא המדינה
- **לוי אשכול**  
  ראש הממשלה

---

**אזהרה**: המידע בוויקיטקסט נועד להעשרה בלבד ו[אין לראות בו ייעוץ משפטי](https://he.wikisource.org/wiki/ויקיטקסט:הבהרה_משפטית#ויקיטקסט_אינו_מקור_לייעוץ_משפטי). במידת הצורך היוועצו בעורך־דין.

---

## About this digital edition

This e-book comes from the online library [Wikisource](https://he.wikisource.org/wiki/Main_Page)[^1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the [Creative Commons Attribution-ShareAlike 3.0 Unported](https://www.creativecommons.org/licenses/by-sa/3.0/)[^2] license or, at your choice, those of the [GNU FDL](https://www.gnu.org/copyleft/fdl.html)[^3].

Wikisource is constantly looking for new members. During the realization of this book, it's possible that we made some errors. You can report them at [this page](https://he.wikisource.org/wiki/Wikisource:Scriptorium)[^4].

The following users contributed to this book:  
[רשימת העורכים הושמטה לבקשתך.]

---

[^1]: https://wikisource.org
[^2]: https://www.creativecommons.org/licenses/by-sa/3.0
[^3]: https://www.gnu.org/copyleft/fdl.html
[^4]: https://wikisource.org/wiki/Wikisource:Scriptorium